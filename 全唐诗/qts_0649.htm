<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(下)・卷六百四十九</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷六百四十九</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷649_1 </em></strong></font><font
face="黑体" color="#800080"> </font><font size="4" color="#800080" face="宋体">【送崔拾遗出使江东】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">九门思谏诤，万里采风谣。关外逢秋月，天涯过晚潮。<BR>
</font></big>
<font color="#400080">雁飞云杳杳，木落浦萧萧。空怨他乡别，回舟暮寂寥。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_2 </em></strong></font><font
face="黑体" color="#800080"> </font><font size="4" color="#800080" face="宋体">【重阳日送洛阳李丞之任】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">为文通绝境，从宦及良辰。洛下知名早，腰边结绶新。<BR>
</font></big>
<font color="#400080">且倾浮菊酒，聊拂染衣尘。独恨沧州侣，愁来别故人。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_3 </em></strong></font><font
face="黑体" color="#800080"> </font><font size="4" color="#800080" face="宋体">【江州送李侍御归东洛】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">独乘骢马去，不并旅人还。中外名卿贵，田园高步闲。<BR>
</font></big>
<font color="#400080">暮春经楚县，新月上淮山。道路空瞻望，轩车不敢攀。
<P><big><font size="3" face="黑体" color="#000080"><strong><em>&nbsp;&nbsp; 卷649_4 </em></strong></font><font
face="黑体" color="#800080"> </font><font size="4" color="#800080" face="宋体">【送郭太祝归江东】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">乡人去欲尽，北雁又南飞。京洛风尘久，江淮音信稀。<BR>
</font></big>
<font color="#400080">旧山知独往，一醉莫相违。未得解羁旅，无劳问是非。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_5 </em></strong></font><font
face="黑体" color="#800080"> </font><font size="4" color="#800080" face="宋体">【送李恬及第后还贝州】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">成名年少日，就业圣人书。擢桂谁相比，Y金已不如。<BR>
</font></big>
<font color="#400080">东城送归客，秋日待征车。若到清潭畔，儒风变里闾。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_6 </em></strong></font><font
face="黑体" color="#800080"> </font><font size="4" color="#800080" face="宋体">【收两京后还上都兼访一二亲故】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">离堂千里客，归骑五陵人。路转函关晚，烟开上苑新。<BR>
</font></big>
<font color="#400080">天涯将野服，阙下见乡亲。问得存亡事，裁诗寄海滨。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_7 </em></strong></font><font
face="黑体" color="#800080"> </font><font size="4" color="#800080" face="宋体">【送汶上王明府之任】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">何时到故乡，归去佩铜章。亲友移家尽，闾阎百战伤。<BR>
</font></big>
<font color="#400080">背关馀草木，出塞足风霜。遗老应相贺，知君不下堂。
<P><big><font size="3" face="黑体" color="#000080"><strong><em>&nbsp;&nbsp; 卷649_8 </em></strong></font><font
face="黑体" color="#800080"> </font><font size="4" color="#800080" face="宋体">【湖南使院遣情送江夏贺侍郎】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">云雨一消散，悠悠关复河。俱从泛舟役，遂隔洞庭波。<BR>
</font></big>
<font color="#400080">楚水去不尽，秋风今更过。无由得相见，却恨寄书多。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_9 </em></strong></font><font
face="黑体" color="#800080"> </font><font size="4" color="#800080" face="宋体">【过申州作】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">万人曾死战，几户免刀兵。井邑初安堵，儿童未长成。<BR>
</font></big>
<font color="#400080">凉风吹古木，野火烧残营。寥落千馀里，山高水复清。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_10 </em></strong></font><font
face="黑体" color="#800080"> </font><font size="4" color="#800080" face="宋体">【汝南过访田评事】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">移家近汉阴，不复问华簪。买酒宜城远，烧田梦泽深。<BR>
</font></big>
<font color="#400080">暮山逢鸟入，寒水见鱼沈。与物皆无累，终年惬本心。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_11 </em></strong></font><font
face="黑体" color="#800080"> </font><font size="4" color="#800080" face="宋体">【送道上人游方】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">律仪通外学，诗思入玄关。烟景随人别，风姿与物闲。<BR>
</font></big>
<font color="#400080">贯花留静室，咒水度空山。谁识浮云意，悠悠天地间。
<P><big><font size="3" face="黑体" color="#000080"><strong><em>&nbsp;&nbsp; 卷649_12 </em></strong></font><font
face="黑体" color="#800080"> </font><font size="4" color="#800080" face="宋体">【送饶州王司法之任兼寄朱处士】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">莫辞还作吏，且喜速回车。留醉悲残岁，含情寄远书。<BR>
</font></big>
<font color="#400080">共看衰老近，转觉宦名虚。遥想清溪畔，幽人得自如。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_13 </em></strong></font><font
face="黑体" color="#800080"> </font><font size="4" color="#800080" face="宋体">【詹F山居】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">爱此栖心静，风尘路已赊。十馀茎野竹，一两树山花。<BR>
</font></big>
<font color="#400080">绕石开泉细，穿罗引径斜。无人会幽意，来往在烟霞。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_14 </em></strong></font><font
face="黑体" color="#800080"> </font><font size="4" color="#800080" face="宋体">【晓角】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">画角吹残月，寒声发戍楼。立霜嘶马怨，攒碛泣兵愁。<BR>
</font></big>
<font color="#400080">燕雁鸣云畔，胡风冷草头。罢闻三会后，天迥晓星流。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_15 </em></strong></font><font
face="黑体" color="#800080"> </font><font size="4" color="#800080" face="宋体">【冬日】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">烧火掩关坐，穷居客访稀。冻云愁暮色，寒日淡斜晖。<BR>
</font></big>
<font color="#400080">穿牖竹风满，绕庭云叶飞。已嗟周一岁，羁寓尚何依。
<P><big><font size="3" face="黑体" color="#000080"><strong><em>&nbsp;&nbsp; 卷649_16 </em></strong></font><font
face="黑体" color="#800080"> </font><font size="4" color="#800080" face="宋体">【残秋送友】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">早为千里别，况复是秋残。木叶怨先老，江云愁暮寒。<BR>
</font></big>
<font color="#400080">交情如水淡，离酒泛杯宽。料想还家后，休吟行路难。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_17 </em></strong></font><font
face="黑体" color="#800080"> </font><font size="4" color="#800080" face="宋体">【客行】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">藕叶缀为衣，东西泣路岐。乡心日落后，身计酒醒时。<BR>
</font></big>
<font color="#400080">触目多添感，凝情足所思。羁愁难尽遣，行坐一低眉。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_18 </em></strong></font><font
face="黑体" color="#800080"> </font><font size="4" color="#800080" face="宋体">【秋夜】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">度鸿惊睡醒，欹枕已三更。梦破寂寥思，灯残零落明。<BR>
</font></big>
<font color="#400080">空窗闲月色，幽壁静虫声。况是离乡久，依然无限情。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_19 </em></strong></font><font
face="黑体" color="#800080"> </font><font size="4" color="#800080" face="宋体">【新月】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">入夜天西见，蛾眉冷素光。潭鱼惊钓落，云雁怯弓张。<BR>
</font></big>
<font color="#400080">隐隐临珠箔，微微上粉墙。更怜三五夕，仙桂满轮芳。
<P><big><font size="3" face="黑体" color="#000080"><strong><em>&nbsp;&nbsp; 卷649_20 </em></strong></font><font
face="黑体" color="#800080"> </font><font size="4" color="#800080" face="宋体">【滁上怀周贺】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">就枕忽不寐，孤怀兴叹初。南谯收旧历，上苑绝来书。<BR>
</font></big>
<font color="#400080">暝雪细声积，晨钟寒韵疏。侯门昔弹铗，曾共食江鱼。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_21 </em></strong></font><font
face="黑体" color="#800080"> </font><font size="4" color="#800080" face="宋体">【寄石湓清越上人】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">寺处唯高僻，云生石枕前。静吟因得句，独夜不妨禅。<BR>
</font></big>
<font color="#400080">窗接停猿树，岩飞浴鹤泉。相思有书札，俱倩猎人传。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_22 </em></strong></font><font
face="黑体" color="#800080"> </font><font size="4" color="#800080" face="宋体">【陈式水墨山水】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">造化有功力，平分归笔端。溪如冰后听，山似烧来看。<BR>
</font></big>
<font color="#400080">立意雪髯出，支颐烟汗干。世间从尔后，应觉致名难。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_23 </em></strong></font><font
face="黑体" color="#800080"> </font><font size="4" color="#800080" face="宋体">【陈秀才亭际木兰】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">昔见初栽日，今逢成树时。存思心更感，绕看步还迟。<BR>
</font></big>
<font color="#400080">蝶舞摇风蕊，莺啼含露枝。裴回不忍去，应与醉相宜。
<P><big><font size="3" face="黑体" color="#000080"><strong><em>&nbsp;&nbsp; 卷649_24 </em></strong></font><font
face="黑体" color="#800080"> </font><font size="4" color="#800080" face="宋体">【赠镜公（一作旅次钱塘）】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">幽独度遥夜，夜清神更闲。高风吹越树，细露湿湖山。<BR>
</font></big>
<font color="#400080">月皎微吟后，钟鸣不寐间。如教累簪组，此兴岂相关。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_25 </em></strong></font><font
face="黑体" color="#800080"> </font><font size="4" color="#800080" face="宋体">【登雪窦僧家（一作书窦云禅者壁）】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">登寺寻盘道，人烟远更微。石窗秋见海，山霭暮侵衣。<BR>
</font></big>
<font color="#400080">众木随僧老，高泉尽日飞。谁能厌轩冕，来此便忘机。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_26 </em></strong></font><font
face="黑体" color="#800080"> </font><font size="4" color="#800080" face="宋体">【途中逢进士许巢】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">声望去已远，门人无不知。义行相识处，贫过少年时。<BR>
</font></big>
<font color="#400080">妨寐夜吟苦，爱闲身达迟。难求似君者，我去更逢谁。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_27 </em></strong></font><font
face="黑体" color="#800080"> </font><font size="4" color="#800080" face="宋体">【赠玛瑙山禅者（一作赠玛瑙禅师归京）】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">e草不停兽，因师山更灵。村林朝乞食，风雨夜开扃。<BR>
</font></big>
<font color="#400080">井味兼松粉，云根着净瓶。尘劳如醉梦，对此暂能醒。
<P><big><font size="3" face="黑体" color="#000080"><strong><em>&nbsp;&nbsp; 卷649_28 </em></strong></font><font
face="黑体" color="#800080"> </font><font size="4" color="#800080" face="宋体">【酬故人陈V都】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">远别那无梦，重游自有期。半年乡信到，两地赤心知。<BR>
</font></big>
<font color="#400080">坐久吟移调，更长砚结@。文人才力薄，终怕阿戎欺。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_29 </em></strong></font><font
face="黑体" color="#800080"> </font><font size="4" color="#800080" face="宋体">【闰春】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">幂幂复苍苍，微和傍早阳。前春寒已尽，待闰日犹长。<BR>
</font></big>
<font color="#400080">柳变虽因雨，花迟岂为霜。自兹延圣历，谁不驻年光。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_30 </em></strong></font><font
face="黑体" color="#800080"> </font><font size="4" color="#800080" face="宋体">【方著作画竹】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">叠叶与高节，俱从毫末生。流传千古誉，研炼十年情。<BR>
</font></big>
<font color="#400080">向月本无影，临风疑有声。吾家钓台畔，似此两三茎。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_31 </em></strong></font><font
face="黑体" color="#800080"> </font><font size="4" color="#800080" face="宋体">【题友人山花】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">平明方发尽，为待好风吹。不见移来日，先愁落去时。<BR>
</font></big>
<font color="#400080">浓香薰叠叶，繁朵压卑枝。坐看皆终夕，游蜂似有期。
<P><big><font size="3" face="黑体" color="#000080"><strong><em>&nbsp;&nbsp; 卷649_32 </em></strong></font><font
face="黑体" color="#800080"> </font><font size="4" color="#800080" face="宋体">【赠诗僧怀静】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">几生馀习在，时复作微吟。坐夏莓苔合，行禅桧柏深。<BR>
</font></big>
<font color="#400080">入山成白首，学道是初心。心地不移变，徒云寒暑侵。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_33 </em></strong></font><font
face="黑体" color="#800080"> </font><font size="4" color="#800080" face="宋体">【赠许牍秀才】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">理论与妙用，皆从人外来。山河澄正气，雪月助宏才。<BR>
</font></big>
<font color="#400080">傲世寄渔艇，藏名归酒杯。升沈在方寸，即恐起风雷。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_34 </em></strong></font><font
face="黑体" color="#800080"> </font><font size="4" color="#800080" face="宋体">【送于丹】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">至业是至宝，莫过心自知。时情如甚畅，天道即无私。<BR>
</font></big>
<font color="#400080">入洛霜霰苦，离家兰菊衰。焚舟不回顾，薄暮又何之。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_35 </em></strong></font><font
face="黑体" color="#800080"> </font><font size="4" color="#800080" face="宋体">【送人游日本国】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">苍茫大荒外，风教即难知。连夜扬帆去，经年到岸迟。<BR>
</font></big>
<font color="#400080">波涛含左界，星斗定东维。或有归风便，当为相见期。
<P><big><font size="3" face="黑体" color="#000080"><strong><em>&nbsp;&nbsp; 卷649_36 </em></strong></font><font
face="黑体" color="#800080"> </font><font size="4" color="#800080" face="宋体">【东溪言事寄于丹】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">日月昼夜转，年光难驻留。轩窗才过雨，枕簟即知秋。<BR>
</font></big>
<font color="#400080">草际鸟行出，溪中虹影收。唯君壮心在，应笑卧沧洲。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_37 </em></strong></font><font
face="黑体" color="#800080"> </font><font size="4" color="#800080" face="宋体">【暮发七里滩夜泊严光台下】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">一瞬即七里，箭驰犹是难。樯边走岚翠，枕底失风湍。<BR>
</font></big>
<font color="#400080">但讶猿鸟定，不知霜月寒。前贤竟何益，此地误垂竿。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_38 </em></strong></font><font
face="黑体" color="#800080"> </font><font size="4" color="#800080" face="宋体">【处州洞溪】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">气象四时清，无人画得成。众山寒叠翠，两派绿分声。<BR>
</font></big>
<font color="#400080">坐月何曾夜，听松不似晴。混元融结后，便有此溪名。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_39 </em></strong></font><font
face="黑体" color="#800080"> </font><font size="4" color="#800080" face="宋体">【称心寺中岛】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">水木深不极，似将星汉连。中州唯此地，上界别无天。<BR>
</font></big>
<font color="#400080">雪折停猿树，花藏浴鹤泉。师为终老意，日日复年年。
<P><big><font size="3" face="黑体" color="#000080"><strong><em>&nbsp;&nbsp; 卷649_40 </em></strong></font><font
face="黑体" color="#800080"> </font><font size="4" color="#800080" face="宋体">【岁晚苦寒】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">地气寒不畅，严风无定时。挑灯青烬少，呵笔尺书迟。<BR>
</font></big>
<font color="#400080">白兔没已久，晨鸡僵未知。伫看开圣历，喧煦立为期。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_41 </em></strong></font><font
face="黑体" color="#800080"> </font><font size="4" color="#800080" face="宋体">【杜鹃花】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">未问移栽日，先愁落地时。疏中从间叶，密处莫烧枝。<BR>
</font></big>
<font color="#400080">郢客教谁探，胡蜂是自知。周回两三步，常有醉乡期。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_42 </em></strong></font><font
face="黑体" color="#800080"> </font><font size="4" color="#800080" face="宋体">【山中】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">散拙亦自遂，粗将猿鸟同。飞泉高泻月，独树迥含风。<BR>
</font></big>
<font color="#400080">果落盘盂上，云生箧笥中。未甘明圣日，终作钓渔翁。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_43 </em></strong></font><font
face="黑体" color="#800080"> </font><font size="4" color="#800080" face="宋体">【路支使小池】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">儿童戏穿凿，咫尺见津涯。藓岸和纤草，松泉溅浅沙。<BR>
</font></big>
<font color="#400080">光含半床月，影入一枝花。到此无醒日，当时有习家。
<P><big><font size="3" face="黑体" color="#000080"><strong><em>&nbsp;&nbsp; 卷649_44 </em></strong></font><font
face="黑体" color="#800080"> </font><font size="4" color="#800080" face="宋体">【清源标公】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">师为众人重，始得众人师。年到白头日，行如新戒时。<BR>
</font></big>
<font color="#400080">瓶添放鱼涧，窗迥袅猿枝。此地堪终老，迷痴自不知。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_45 </em></strong></font><font
face="黑体" color="#800080"> </font><font size="4" color="#800080" face="宋体">【题雪窦禅师壁（一作赠雪窦峰禅师）】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">飞泉溅禅石，瓶注亦生苔。海上山不浅，天边人自来。<BR>
</font></big>
<font color="#400080">长年随桧柏，独夜任风雷。猎者闻疏磬，知师入定回。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_46 </em></strong></font><font
face="黑体" color="#800080"> </font><font size="4" color="#800080" face="宋体">【重寄金山寺僧】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">风涛匝山寺，磬韵达渔船。此处别师久，远怀无信传。<BR>
</font></big>
<font color="#400080">月华妨静烛，鸟语答幽禅。已见如如理，灰心应不然。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_47 </em></strong></font><font
face="黑体" color="#800080"> </font><font size="4" color="#800080" face="宋体">【哭胡】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">才高登上第，孝极殁庐茔。一命何无定，片言徒有声。<BR>
</font></big>
<font color="#400080">故园花自发，新冢月初明。寂寞重泉里，岂知春物荣。
<P><big><font size="3" face="黑体" color="#000080"><strong><em>&nbsp;&nbsp; 卷649_48 </em></strong></font><font
face="黑体" color="#800080"> </font><font size="4" color="#800080" face="宋体">【与清溪赵明府】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">清规暂趋府，独立与谁亲。遂性无非酒，求闲却爱贫。<BR>
</font></big>
<font color="#400080">林泉应入梦，印绶莫留人。王事闻多暇，吟来几首新。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_49 </em></strong></font><font
face="黑体" color="#800080"> </font><font size="4" color="#800080" face="宋体">【送剡县陈永秩满归越】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">俸禄三年后，程途一月间。舟中非客路，镜里是家山。<BR>
</font></big>
<font color="#400080">密雪沾行袂，离杯变别颜。古人唯贺满，今挈解由还。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_50 </em></strong></font><font
face="黑体" color="#800080"> </font><font size="4" color="#800080" face="宋体">【示乡叟】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">暮齿甘衰谢，逢人惜别离。青山前代业，老树此身移。<BR>
</font></big>
<font color="#400080">买药将衣尽，寻方见字迟。如何镊残鬓，览镜变成丝。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_51 </em></strong></font><font
face="黑体" color="#800080"> </font><font size="4" color="#800080" face="宋体">【游竹林寺】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">得路到深寺，幽虚曾识名。藓浓阴砌古，烟起暮香生。<BR>
</font></big>
<font color="#400080">曙月落松翠，石泉流梵声。闻僧说真理，烦恼自然轻。
<P><big><font size="3" face="黑体" color="#000080"><strong><em>&nbsp;&nbsp; 卷649_52 </em></strong></font><font
face="黑体" color="#800080"> </font><font size="4" color="#800080" face="宋体">【陆处士别业】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">问道远相访，无人觉路长。夜深回钓楫，月影出书床。<BR>
</font></big>
<font color="#400080">蝉噪蓼花发，禽来山果香。多时欲归去，西望又斜阳。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_53 </em></strong></font><font
face="黑体" color="#800080"> </font><font size="4" color="#800080" face="宋体">【赠中岳僧】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">坐来丛木大，谁见入岩年。多病长留药，无忧亦是禅。<BR>
</font></big>
<font color="#400080">支床移片石，舂粟引高泉。尽愿求心法，逢谁即拟传。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_54 </em></strong></font><font
face="黑体" color="#800080"> </font><font size="4" color="#800080" face="宋体">【寄普州贾司仓岛】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">乱山重复叠，何路访先生。岂料多才者，空垂不世名。<BR>
</font></big>
<font color="#400080">闲曹犹得醉，薄俸亦胜耕。莫问吟诗石，年年芳草平。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_55 </em></strong></font><font
face="黑体" color="#800080"> </font><font size="4" color="#800080" face="宋体">【送镜空上人游江南】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">去住如云鹤，飘然不可留。何山逢后夏，一食在孤舟。<BR>
</font></big>
<font color="#400080">细雨莲塘晚，疏蝉橘岸秋。应怀旧溪月，夜过石窗流。
<P><big><font size="3" face="黑体" color="#000080"><strong><em>&nbsp;&nbsp; 卷649_56 </em></strong></font><font
face="黑体" color="#800080"> </font><font size="4" color="#800080" face="宋体">【新正】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">荜门惆怅内，时节暗来频。每见新正雪，长思故国春。<BR>
</font></big>
<font color="#400080">云西斜去雁，江上未归人。又一年为客，何媒得到秦。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_57 </em></strong></font><font
face="黑体" color="#800080"> </font><font size="4" color="#800080" face="宋体">【夜听步虚】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">寂寂永宫里，天师朝礼声。步虚闻一曲，浑欲到三清。<BR>
</font></big>
<font color="#400080">瑞草秋风起，仙阶夜月明。多年远尘意，此地欲铺平。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_58 </em></strong></font><font
face="黑体" color="#800080"> </font><font size="4" color="#800080" face="宋体">【题碧溪山禅老（一作赠鹤隐寺僧）】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">师步有云随，师情唯鹤知。萝迷收X路，雪隔出溪时。<BR>
</font></big>
<font color="#400080">竹窥沙井，岩禽停桧枝。由来傲卿相，卧稳答书迟。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_59 </em></strong></font><font
face="黑体" color="#800080"> </font><font size="4" color="#800080" face="宋体">【寒食宿先天寺无可上人房】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">双扉桧下开，寄宿石房苔。幡北灯花动，城西雪霰来。<BR>
</font></big>
<font color="#400080">收棋想云梦，罢茗议天台。同忆前年腊，师初白阁回。
<P><big><font size="3" face="黑体" color="#000080"><strong><em>&nbsp;&nbsp; 卷649_60 </em></strong></font><font
face="黑体" color="#800080"> </font><font size="4" color="#800080" face="宋体">【中秋月】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">凉霄烟霭外，三五玉蟾秋。列野星辰正，当空鬼魅愁。<BR>
</font></big>
<font color="#400080">泉澄寒魄莹，露滴冷光浮。未折青青桂，吟看不忍休。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_61 </em></strong></font><font
face="黑体" color="#800080"> </font><font size="4" color="#800080" face="宋体">【暮冬书怀呈友人（一作喻凫诗）】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">空为梁甫吟，谁竟是知音。风雪生寒夜，乡园来旧心。<BR>
</font></big>
<font color="#400080">沧江孤棹迥，白阁一钟深。君子久忘我，此怀甘自沈。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_62 </em></strong></font><font
face="黑体" color="#800080"> </font><font size="4" color="#800080" face="宋体">【赠江南僧】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">忘机室亦空，禅与沃州同。唯有半庭竹，能生竟日风。<BR>
</font></big>
<font color="#400080">思山海月上，出定印香终。继后传衣者，还须立雪中。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_63 </em></strong></font><font
face="黑体" color="#800080"> </font><font size="4" color="#800080" face="宋体">【柳】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">摇曳惹风吹，临堤软胜丝。态浓谁为识，力弱自难持。<BR>
</font></big>
<font color="#400080">学舞枝翻袖，呈妆叶展眉。如何一攀折，怀友又题诗。
<P><big><font size="3" face="黑体" color="#000080"><strong><em>&nbsp;&nbsp; 卷649_64 </em></strong></font><font
face="黑体" color="#800080"> </font><font size="4" color="#800080" face="宋体">【送姚合员外赴金州】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">受诏从华省，开旗发帝州。野烟新驿曙，残照古山秋。<BR>
</font></big>
<font color="#400080">树势连巴没，江声入楚流。唯应化行后，吟句上闲楼。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_65 </em></strong></font><font
face="黑体" color="#800080"> </font><font size="4" color="#800080" face="宋体">【送江阴霍明府之任】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">遥遥去舸新，浸郭苇兼O。树列巢滩鹤，乡多钓浦人。<BR>
</font></big>
<font color="#400080">虹分阳羡雨，浪隔广陵春。知竟三年秩，琴书外是贫。<br>
<P><big><font size="3" face="黑体" color="#000080"><strong><em>&nbsp;&nbsp; 卷649_66 </em></strong></font><font
face="黑体" color="#800080"> </font><font size="4" color="#800080" face="宋体">【送友及第归浙东】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">南行无俗侣，秋雁与寒云。野趣自多惬，乡名人共闻。<BR>
</font></big>
<font color="#400080">吴山中路断，浙水半江分。此地登临惯，摅情一送君。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷649_67 </em></strong></font><font
face="黑体" color="#800080"> </font><font size="4" color="#800080" face="宋体">【山中即事】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">趋世非身事，山中适性情。野花多异色，幽鸟少凡声。<BR>
</font></big>
<font color="#400080">树影搜凉卧，苔光破碧行。闲寻采药处，仙路渐分明。
<P><big><font size="3" face="黑体" color="#000080"><strong><em>&nbsp;&nbsp; 卷649_68 </em></strong></font><font
face="黑体" color="#800080"> </font><font size="4" color="#800080" face="宋体">【过黄州作】<a
href="authers/qzz_1282.htm" target="_blank"></font><font size="3" color="#0080FF"><font face="黑体">方干</font></a></big> 
<br>
</font><br>
<font color="#400080">弭节齐安郡，孤城百战残。傍村林有虎，带郭县无官。<BR>
</font></big>
<font color="#400080">暮角梅花怨，清江桂影寒。黍离缘底事，撩我起长叹。<BR><BR>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
