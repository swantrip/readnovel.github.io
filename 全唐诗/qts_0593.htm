<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(中)・卷五百九十三</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷五百九十三</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷593_1 </em></strong></font><font
face="黑体" color="#800080"> </font><font size="4" color="#800080" face="宋体">【东武吟】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">心如山上虎，身若仓中鼠。惆怅倚市门，无人与之语。<BR>
</font></big>
<font color="#400080">夜宴李将军，欲望心相许。何曾听我言，贪谑邯郸女。<BR>
</font></big>
<font color="#400080">独上黄金台，凄凉泪如雨。
<P><big><font size="3" face="黑体" color="#000080"><strong><em>&nbsp;&nbsp; 卷593_2 </em></strong></font><font
face="黑体" color="#800080"> </font><font size="4" color="#800080" face="宋体">【蓟北门行（一本作出自蓟北门行）】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">长河冻如石，征人夜中戍。但恐筋力尽，敢惮将军遇。<BR>
</font></big>
<font color="#400080">古来死未歇，白骨碍官路。岂无一有功，可以高其墓。<BR>
</font></big>
<font color="#400080">亲戚牵衣泣，悲号自相顾。死者虽无言，那堪生者悟。<BR>
</font></big>
<font color="#400080">不如无手足，得见齿发暮。乃知七尺躯，却是速死具。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_3 </em></strong></font><font
face="黑体" color="#800080"> </font><font size="4" color="#800080" face="宋体">【金井怨】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">西风吹急景，美人照金井。不见面上花，却恨井中影。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_4 </em></strong></font><font
face="黑体" color="#800080"> </font><font size="4" color="#800080" face="宋体">【姑苏台】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">南宫酒未销，又宴姑苏台。美人和泪去，半夜阊门开。<BR>
</font></big>
<font color="#400080">相对正歌舞，笑中闻鼓鼙。星散九重门，血流十二街。<BR>
</font></big>
<font color="#400080">一去成万古，台尽人不回。时闻野田中，拾得黄金钗。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_5 </em></strong></font><font
face="黑体" color="#800080"> </font><font size="4" color="#800080" face="宋体">【夜坐有怀】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">悄悄月出树，东南若微霜。愁人不成寐，五月夜亦长。<BR>
</font></big>
<font color="#400080">佳期杳天末，骨肉不在旁。年华且有恨，厥体难久康。<BR>
</font></big>
<font color="#400080">人言力耕者，岁旱亦有粮。吾道固如此，安得苦伥伥。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_6 </em></strong></font><font
face="黑体" color="#800080"> </font><font size="4" color="#800080" face="宋体">【寄监察从兄】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">我祖居邺地，邺人识文星。此地星已落，兼无古时城。<BR>
</font></big>
<font color="#400080">古风既无根，千载难重生。空留建安书，传说七子名。<BR>
</font></big>
<font color="#400080">贱子生桂州，桂州山水清。自觉心貌古，兼合古人情。<BR>
</font></big>
<font color="#400080">因为二雅诗，出语有性灵。持来向长安，时得长者惊。<BR>
</font></big>
<font color="#400080">芝草不为瑞，还共木叶零。恨如辙中土，终岁填不平。<BR>
</font></big>
<font color="#400080">吾宗戴豸冠，忽然入西京。怜其羽翼单，抚若亲弟兄。<BR>
</font></big>
<font color="#400080">松根已坚牢，松叶岂不荣。言罢眼无泪，心中如酒酲。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_7 </em></strong></font><font
face="黑体" color="#800080"> </font><font size="4" color="#800080" face="宋体">【乐府体】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">莲子房房嫩，菖蒲叶叶齐。共结池中根，不厌池中泥。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_8 </em></strong></font><font
face="黑体" color="#800080"> </font><font size="4" color="#800080" face="宋体">【弃妇】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">嫁来未曾出，此去长别离。父母亦有家，羞言何以归。<BR>
</font></big>
<font color="#400080">此日年且少，事姑常有仪。见多自成丑，不待颜色衰。<BR>
</font></big>
<font color="#400080">何人不识宠，所嗟无自非。将欲告此意，四邻已相疑。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_9 </em></strong></font><font
face="黑体" color="#800080"> </font><font size="4" color="#800080" face="宋体">【读李斯传】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">一车致三毂，本图行地速。不知驾驭难，举足成颠覆。<BR>
</font></big>
<font color="#400080">欺暗尚不然，欺明当自戮。难将一人手，掩得天下目。<BR>
</font></big>
<font color="#400080">不见三尺坟，云阳草空绿。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_10 </em></strong></font><font
face="黑体" color="#800080"> </font><font size="4" color="#800080" face="宋体">【文宗陵】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">千年尧舜心，心成身已殁。始随苍梧云，不返苍龙阙。<BR>
</font></big>
<font color="#400080">宫女衣不香，黄金赐白发。留此奉天下，所以无征伐。<BR>
</font></big>
<font color="#400080">至今汨罗水，不葬大夫骨。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_11 </em></strong></font><font
face="黑体" color="#800080"> </font><font size="4" color="#800080" face="宋体">【偶怀】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">开目不见路，常如夜中行。最贱不自勉，中涂与谁争。<BR>
</font></big>
<font color="#400080">蓬为沙所危，还向沙上生。一年秋不熟，安得便废耕。<BR>
</font></big>
<font color="#400080">颜子命未达，亦遇时人轻。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_12 </em></strong></font><font
face="黑体" color="#800080"> </font><font size="4" color="#800080" face="宋体">【代罗敷诮使君】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">常言爱嵩山，别妾向东京。朝来见人说，却知在石城。<BR>
</font></big>
<font color="#400080">未必菖蒲花，只向石城生。自是使君眼，见物皆有情。<BR>
</font></big>
<font color="#400080">麋鹿同上山，莲藕同在泥。莫学天上日，朝东暮还西。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_13 </em></strong></font><font
face="黑体" color="#800080"> </font><font size="4" color="#800080" face="宋体">【怨歌行】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">丈夫好弓剑，行坐说金吾。喜闻有行役，结束不待车。<BR>
</font></big>
<font color="#400080">官田赠倡妇，留妾侍舅姑。舅姑皆已死，庭花半是芜。<BR>
</font></big>
<font color="#400080">中妹寻适人，生女亦嫁夫。何曾寄消息，他处却有书。<BR>
</font></big>
<font color="#400080">严风厉中野，女子心易孤。贫贱又相负，封侯意何如。
<P><big><font size="3" face="黑体" color="#000080"><strong><em>&nbsp;&nbsp; 卷593_14 </em></strong></font><font
face="黑体" color="#800080"> </font><font size="4" color="#800080" face="宋体">【南征怨】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">万浪东不回，昭王南征早。龙舟没何处，独树江上老。<BR>
</font></big>
<font color="#400080">吾欲问水滨，宫殿已生草。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_15 </em></strong></font><font
face="黑体" color="#800080"> </font><font size="4" color="#800080" face="宋体">【和潘安仁金谷集】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">太守龙为马，将军金作车。香飘十里风，风下绿珠歌。<BR>
</font></big>
<font color="#400080">莫怪坐上客，叹君庭前花。明朝此池馆，不是石崇家。<br>
<P><big><font size="3" face="黑体" color="#000080"><strong><em>&nbsp;&nbsp; 卷593_16 </em></strong></font><font
face="黑体" color="#800080"> </font><font size="4" color="#800080" face="宋体">【不可见】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">常闻贫贱夫，头白终相待。自从嫁黔娄，终岁长不在。<BR>
</font></big>
<font color="#400080">君梦有双影，妾梦空四邻。常思劲北风，吹折双车轮。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_17 </em></strong></font><font
face="黑体" color="#800080"> </font><font size="4" color="#800080" face="宋体">【秦后作】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">大道不居谦，八荒安苟得。木中不生火，高殿祸顷刻。<BR>
</font></big>
<font color="#400080">谁将白帝子，践我礼义域。空持拔山志，欲夺天地德。<BR>
</font></big>
<font color="#400080">轵道人不回，壮士断消息。父母骨成薪，虫蛇自相食。<BR>
</font></big>
<font color="#400080">鼎乱阴阳疑，战尽鬼神力。东郊龙见血，九土玄黄色。<BR>
</font></big>
<font color="#400080">鼙鼓裂二景，妖星动中国。圆丘无日月，旷野失南北。<BR>
</font></big>
<font color="#400080">徒流杀人血，神器终不忒。一马渡空江，始知贤者贼。
<P><big><font size="3" face="黑体" color="#000080"><strong><em>&nbsp;&nbsp; 卷593_18 </em></strong></font><font
face="黑体" color="#800080"> </font><font size="4" color="#800080" face="宋体">【薄命妾】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">薄命常恻恻，出门见南北。刘郎马蹄疾，何处去不得。<BR>
</font></big>
<font color="#400080">泪珠不可收，虫丝不可织。知君绿桑下，更有新相识。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_19 </em></strong></font><font
face="黑体" color="#800080"> </font><font size="4" color="#800080" face="宋体">【放歌行】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">莫唱放歌行，此歌临楚水。人皆恶此声，唱者终不已。<BR>
</font></big>
<font color="#400080">三闾有何罪，不向枕上死。
<P><big><font size="3" face="黑体" color="#000080"><strong><em>&nbsp;&nbsp; 卷593_20 </em></strong></font><font
face="黑体" color="#800080"> </font><font size="4" color="#800080" face="宋体">【江西送人】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">八月江上楼，西风令人愁。携酒楼上别，尽见四山秋。<BR>
</font></big>
<font color="#400080">但愁今日知，莫作他时疑。郎本不住此，无人泣望归。<BR>
</font></big>
<font color="#400080">何水不生波，何木不改柯。遥知明日恨，不如今日多。<BR>
</font></big>
<font color="#400080">将心速投人，路远人如何。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_21 </em></strong></font><font
face="黑体" color="#800080"> </font><font size="4" color="#800080" face="宋体">【始皇陵下作】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">千金买鱼灯，泉下照狐兔。行人上陵过，却吊扶苏墓。<BR>
</font></big>
<font color="#400080">累累圹中物，多于养生具。若使山可移，应将秦国去。<BR>
</font></big>
<font color="#400080">舜殁虽在前，今犹未封树。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_22 </em></strong></font><font
face="黑体" color="#800080"> </font><font size="4" color="#800080" face="宋体">【洛原西望】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">筑城畏不坚，城坚心自毁。秦树满平原，秦人不居此。<BR>
</font></big>
<font color="#400080">犹为泣路者，无力报天子。
<P><big><font size="3" face="黑体" color="#000080"><strong><em>&nbsp;&nbsp; 卷593_23 </em></strong></font><font
face="黑体" color="#800080"> </font><font size="4" color="#800080" face="宋体">【赵城怀古】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">邯郸旧公子，骑马又鸣珂。手挥白玉鞭，不避五侯车。<BR>
</font></big>
<font color="#400080">闲愁春日短，沽酒入倡家。一笑千万金，醉中赠秦娥。<BR>
</font></big>
<font color="#400080">如今高原上，树树白杨花。
<P><big><font size="3" face="黑体" color="#000080"><strong><em>&nbsp;&nbsp; 卷593_24 </em></strong></font><font
face="黑体" color="#800080"> </font><font size="4" color="#800080" face="宋体">【代班姬】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">宠极多妒容，乘车上金阶。H然赵飞燕，不语到日西。<BR>
</font></big>
<font color="#400080">手把菖蒲花，君王唤不来。常嫌鬓蝉重，乞人白玉钗。<BR>
</font></big>
<font color="#400080">君心无定波，咫尺流不回。后宫门不掩，每夜黄鸟啼。<BR>
</font></big>
<font color="#400080">买得千金赋，花颜已如灰。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_25 </em></strong></font><font
face="黑体" color="#800080"> </font><font size="4" color="#800080" face="宋体">【庭草】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">庭草根自浅，造化无遗功。低回一寸心，不敢怨春风。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_26 </em></strong></font><font
face="黑体" color="#800080"> </font><font size="4" color="#800080" face="宋体">【过白起墓】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">夷陵火焰灭，长平生气低。将军临老病，赐剑咸阳西。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_27 </em></strong></font><font
face="黑体" color="#800080"> </font><font size="4" color="#800080" face="宋体">【对酒】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">爱酒知是僻，难与性相舍。未必独醒人，便是不饮者。<BR>
</font></big>
<font color="#400080">晚岁无此物，何由住田野。
<P><big><font size="3" face="黑体" color="#000080"><strong><em>&nbsp;&nbsp; 卷593_28 </em></strong></font><font
face="黑体" color="#800080"> </font><font size="4" color="#800080" face="宋体">【续幽愤】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">繁霜作阴起，朱火乘夕发。清昼冷无光，兰膏坐销歇。<BR>
</font></big>
<font color="#400080">惟公执天宪，身是台中杰。一逐楚大夫，何人为君雪。<BR>
</font></big>
<font color="#400080">匆匆鬼方路，不许辞双阙。过门似他乡，举趾如遗辙。<BR>
</font></big>
<font color="#400080">八月黄草生，洪涛入云热。危魂没太行，客吊空骨节。<BR>
</font></big>
<font color="#400080">千年瘴江水，恨声流不绝。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_29 </em></strong></font><font
face="黑体" color="#800080"> </font><font size="4" color="#800080" face="宋体">【古词】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">高阙碍飞鸟，人言是君家。经年不归去，爱妾面上花。<BR>
</font></big>
<font color="#400080">妾面虽有花，妾心非女萝。郎妻自不重，于妾欲如何。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_30 </em></strong></font><font
face="黑体" color="#800080"> </font><font size="4" color="#800080" face="宋体">【和谢豫章从宋公戏马台送孔令谢病】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">碧树杳云暮，朔风自西来。佳人忆山水，置酒在高台。<BR>
</font></big>
<font color="#400080">不必问流水，坐来日已西。劝君速归去，正及鹧鸪啼。<br>
<P><big><font size="3" face="黑体" color="#000080"><strong><em>&nbsp;&nbsp; 卷593_31 </em></strong></font><font
face="黑体" color="#800080"> </font><font size="4" color="#800080" face="宋体">【送进士李殷下第游汾河】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">上国花照地，遣君向西征。旁人亦有恨，况复故人情。<BR>
</font></big>
<font color="#400080">单车欲云去，别酒忽然醒。如何今夜梦，半作道路程。<BR>
</font></big>
<font color="#400080">边士不好礼，全家住军城。城中鼓角严，旅客常夜惊。<BR>
</font></big>
<font color="#400080">中有左记室，逢人眼光明。西门未归者，下马如到京。<BR>
</font></big>
<font color="#400080">还应一开卷，为子心不平。殷勤说忠抱，壮志勿自轻。
<P><big><font size="3" face="黑体" color="#000080"><strong><em>&nbsp;&nbsp; 卷593_32 </em></strong></font><font
face="黑体" color="#800080"> </font><font size="4" color="#800080" face="宋体">【相思极（一作长相思）】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">妾颜与日空，君心与日新。三年得一书，犹在湘之滨。<BR>
</font></big>
<font color="#400080">料君相轻意，知妾无至亲。况当受明礼，不令再嫁人。<BR>
</font></big>
<font color="#400080">愿君从此日，化质为妾身。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_33 </em></strong></font><font
face="黑体" color="#800080"> </font><font size="4" color="#800080" face="宋体">【代谢玄晖新亭送范零陵】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">楚水洪无际，沧茫接天涯。相看不能语，独鸟下江蓠。<BR>
</font></big>
<font color="#400080">蓬子悉有恋，蓬根却无期。车轮自不住，何必怨路岐。<BR>
</font></big>
<font color="#400080">孟冬衣食薄，梦寐亦未遗。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_34 </em></strong></font><font
face="黑体" color="#800080"> </font><font size="4" color="#800080" face="宋体">【山中效陶】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">落第非有罪，兹山聊归止。山猿隔云住，共饮山中水。<BR>
</font></big>
<font color="#400080">读书时有兴，坐石忘却起。西山忽然暮，往往遗巾履。<BR>
</font></big>
<font color="#400080">经时一出门，兼候僮仆喜。常被山翁笑，求名岂如此。<BR>
</font></big>
<font color="#400080">齿发老未衰，何如且求己。
<P><big><font size="3" face="黑体" color="#000080"><strong><em>&nbsp;&nbsp; 卷593_35 </em></strong></font><font
face="黑体" color="#800080"> </font><font size="4" color="#800080" face="宋体">【城南野居寄知己】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">奔走未到我，在城如在村。出门既无意，岂如常闭门。<BR>
</font></big>
<font color="#400080">作诗二十载，阙下名不闻。无人为开口，君子独有言。<BR>
</font></big>
<font color="#400080">身为苦寒士，一笑亦感恩。殷勤中途上，勿使车无轮。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_36 </em></strong></font><font
face="黑体" color="#800080"> </font><font size="4" color="#800080" face="宋体">【古莫买妾行】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">千扉不当路，未似开一门。若遣绿珠丑，石家应尚存。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_37 </em></strong></font><font
face="黑体" color="#800080"> </font><font size="4" color="#800080" face="宋体">【霁后作（齐梁体）】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">新霁辨草木，晚塘明衣衿。乳燕不归宿，双双飞向林。<BR>
</font></big>
<font color="#400080">微照露花影，轻云浮麦阴。无人可招隐，尽日登山吟。<br>
<P><big><font size="3" face="黑体" color="#000080"><strong><em>&nbsp;&nbsp; 卷593_38 </em></strong></font><font
face="黑体" color="#800080"> </font><font size="4" color="#800080" face="宋体">【田家效陶】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">黑黍舂来酿酒饮，青禾刈了驱牛载。<br>大姑小叔常在眼，却笑长安在天外。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷593_39 </em></strong></font><font
face="黑体" color="#800080"> </font><font size="4" color="#800080" face="宋体">【寄贾驰先辈】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">游子想万里，何必登高台。闻君燕女吟，如自蓟北来。<BR>
</font></big>
<font color="#400080">长安高盖多，健马东西街。尽说蒿簪古，将钱买金钗。<BR>
</font></big>
<font color="#400080">我祖西园事，言之独伤怀。如今数君子，如鸟无树栖。<BR>
</font></big>
<font color="#400080">济水一入河，便与清流乖。闻君欲自持，勿使吾道低。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_40 </em></strong></font><font
face="黑体" color="#800080"> </font><font size="4" color="#800080" face="宋体">【送友人入塞】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">乱蓬无根日，送子入青塞。苍茫万里秋，如见原野大。<BR>
</font></big>
<font color="#400080">鸟雀寒不下，山川迥相对。一马没黄云，登高望犹在。<BR>
</font></big>
<font color="#400080">惊风忽然起，白日黯已晦。如何恨路长，出门天涯外。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_41 </em></strong></font><font
face="黑体" color="#800080"> </font><font size="4" color="#800080" face="宋体">【寄阳朔友人】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">桂林须产千株桂，未解当天影日开。<br>我到月中收得种，为君移向故园栽。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷593_42 </em></strong></font><font
face="黑体" color="#800080"> </font><font size="4" color="#800080" face="宋体">【题广福岩】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">未有天地先融结，方广高深无丈尺。<br>书言不尽画难成，留与人间作奇特。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷593_43 </em></strong></font><font
face="黑体" color="#800080"> </font><font size="4" color="#800080" face="宋体">【送曾德迈归宁宜春】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">湘东山水有清辉，袁水词人得意归。几府争驰毛义檄，<BR>
</font></big>
<font color="#400080">一乡看侍老莱衣。筵开灞岸临清浅，路去蓝关入翠微。<BR>
</font></big>
<font color="#400080">想到宜阳更无事，并将欢庆奉庭闱。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷593_44 </em></strong></font><font
face="黑体" color="#800080"> </font><font size="4" color="#800080" face="宋体">【送郑谷归宜春】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">无成归故国，上马亦高歌。况是飞鸣后，殊为喜庆多。<BR>
</font></big>
<font color="#400080">暑销嵩岳雨，凉吹洞庭波。莫便闲吟去，须期接盛科。
<P><big><font size="3" face="黑体" color="#000080"><strong><em>&nbsp;&nbsp; 卷593_45 </em></strong></font><font
face="黑体" color="#800080"> </font><font size="4" color="#800080" face="宋体">【老圃堂（一作薛能诗）】<a
href="authers/qzz_1206.htm" target="_blank"></font><font size="3" color="#0080FF"><font face="黑体">曹邺</font></a></big> 
<br>
</font><br>
<font color="#400080">邵平瓜地接吾庐，谷雨干时手自锄。<br>昨日春风欺不在，就床吹落读残书。<br>
<br>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
