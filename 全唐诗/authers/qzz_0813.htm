<html>
<head>
<meta content="text/html; charset=gb2312" http-equiv="Content-Type">
<title>集部・全唐诗・诗人小传・刘禹锡</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="50" leftmargin="50">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%" bordercolorlight="#800000"
bordercolordark="#800000" height="100%">
<TBODY>
  <tr align="left">
<td bgcolor="#EFEAE1" width="100%">　<div align="center"><center><table width="700" cellspacing="9" height="1">
<TR>
<td bgcolor="#EFEAE1" valign="top" width="1" height="2" rowspan="4" align="center"></td>
<td bgcolor="#EFEAE1" valign="bottom" width="1036" height="13" colspan="2"><p align="left">　</td>
</tr>
<TR>
<td bgcolor="#EFEAE1" width="1036" height="1" colspan="2"></td>
</tr>
<TR>
<td bgcolor="#EFEAE1" width="1036" height="10" colspan="2"></td>
</tr>
<TR>
<td bgcolor="#EFEAE1" width="966" height="1" colspan="2"><font size="6" face="楷体_GB2312"
color="#0000FF"><strong>&nbsp;刘禹锡</strong></font><font size="3" color="#0080FF"><br>
</font><br>
<small><small><span style="font-size: 14pt"><font color="#400080">&nbsp;&nbsp;&nbsp;刘禹锡，字梦得，彭城人。贞元九年，擢进士第，登博学宏词科，从事淮南幕府，入为监察御史。王叔文用事，引入禁中，与之图议，言无不从。转屯田员外郎，判度支盐铁案。叔文败，坐贬连州刺史，在道贬朗州司马。落魄不自聊，吐词多讽托幽远。蛮俗好巫，尝依骚人之旨。倚其声作《竹枝词》十馀篇，武陵G洞间悉歌之。居十年，召还。将置之郎署，以作玄都观看花诗涉讥忿，执政不悦，复出刺播州。裴度以母老为言，改连州，徙夔、和二州。久之，征入为主客郎中。又以作重游玄都观诗，出分司东都。度仍荐为礼部郎中，集贤直学士。度罢，出刺苏州，徙汝、同二州，迁太子宾客分司。禹锡素善诗，晚节尤精。不幸坐废，偃蹇寡所合，乃以文章自适。与白居易酬复颇多，居易尝叙其诗曰：彭城刘梦得，诗豪者也。其锋森然，少敢当者。又言其诗在处应有神物护持，其为名流推重如此。会昌时，加检校礼部尚书。卒年七十二，赠户部尚书。诗集十八卷，今编为十二卷。</font></span></small></small></td>
</tr>
<TR>
<td bgcolor="#EFEAE1" height="1" width="181" align="center"><p align="left"></td>
<td bgcolor="#EFEAE1" height="1" width="559"></td>
<td bgcolor="#EFEAE1" height="1" width="34"></td>
</tr>
<TR>
<td bgcolor="#EFEAE1" colspan="3" height="85" width="894"><div align=right><a href="javascript:window.close()">关闭窗口</a></div></td>
</tr>
</table>
</center></div></td>
  </tr>
</table>
</center></div>
</body>
</html>
