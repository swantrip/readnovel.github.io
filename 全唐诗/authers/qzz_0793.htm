<html>
<head>
<meta content="text/html; charset=gb2312" http-equiv="Content-Type">
<title>集部・全唐诗・诗人小传・裴度</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="50" leftmargin="50">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%" bordercolorlight="#800000"
bordercolordark="#800000" height="100%">
<TBODY>
  <tr align="left">
<td bgcolor="#EFEAE1" width="100%">　<div align="center"><center><table width="700" cellspacing="9" height="1">
<TR>
<td bgcolor="#EFEAE1" valign="top" width="1" height="2" rowspan="4" align="center"></td>
<td bgcolor="#EFEAE1" valign="bottom" width="1036" height="13" colspan="2"><p align="left">　</td>
</tr>
<TR>
<td bgcolor="#EFEAE1" width="1036" height="1" colspan="2"></td>
</tr>
<TR>
<td bgcolor="#EFEAE1" width="1036" height="10" colspan="2"></td>
</tr>
<TR>
<td bgcolor="#EFEAE1" width="966" height="1" colspan="2"><font size="6" face="楷体_GB2312"
color="#0000FF"><strong>&nbsp;裴度</strong></font><font size="3" color="#0080FF"><br>
</font><br>
<small><small><span style="font-size: 14pt"><font color="#400080">&nbsp;&nbsp;&nbsp;裴度，字中立，河东闻喜人。贞元中擢第，授河阴县尉，迁监察御史，出为河南府功曹，迁起居舍人。宪宗元和六年，以司封员外郎、知制诰，寻转本司郎中，使魏州，还拜中书舍人，改御史中丞，寻兼刑部侍郎。十六年，拜门下侍郎同中书门下平章事。于时讨蔡，度请身自督战，诏以度充淮西宣慰招讨处置使。蔡平，封晋国公，复知政事。为皇甫n所构，出为太原尹、北都留守、河东节度使。穆宗长庆元年，河朔复乱，诏度以本官充镇州四面行营招讨使。元稹拜平章事，罢度兵权，充东都留守。寻以守司徒同平章事，复知政事。李逢吉沮之，出为山南西道节度使。敬宗宝历元年，度入觐京师。帝礼遇隆厚，数日宣制，复知政事。文宗立，加门下侍郎，集贤殿大学士，进阶特进，以病恳辞机务，诏加守司徒，兼侍中，充山南东道节度等使。太和八年，以本官判东都尚书省事，充东都留守，进位中书令，寻复兼太原尹、北都留守、河东节度使。度固辞，不允，至镇，病甚，乞还东都养病，诏许还京。卒赠太傅。度状貌不逾中人，而风彩俊爽，占对雄辩，出入中外，经事四朝，以身系国之安危者二十年。集二卷，今编诗一卷。</font></span></small></small></td>
</tr>
<TR>
<td bgcolor="#EFEAE1" height="1" width="181" align="center"><p align="left"></td>
<td bgcolor="#EFEAE1" height="1" width="559"></td>
<td bgcolor="#EFEAE1" height="1" width="34"></td>
</tr>
<TR>
<td bgcolor="#EFEAE1" colspan="3" height="85" width="894"><div align=right><a href="javascript:window.close()">关闭窗口</a></div></td>
</tr>
</table>
</center></div></td>
  </tr>
</table>
</center></div>
</body>
</html>
