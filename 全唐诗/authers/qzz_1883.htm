<html>
<head>
<meta content="text/html; charset=gb2312" http-equiv="Content-Type">
<title>集部・全唐诗・诗人小传・申欢</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="50" leftmargin="50">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%" bordercolorlight="#800000"
bordercolordark="#800000" height="100%">
<TBODY>
  <tr align="left">
<td bgcolor="#EFEAE1" width="100%">　<div align="center"><center><table width="700" cellspacing="9" height="1">
<TR>
<td bgcolor="#EFEAE1" valign="top" width="1" height="2" rowspan="4" align="center"></td>
<td bgcolor="#EFEAE1" valign="bottom" width="1036" height="13" colspan="2"><p align="left">　</td>
</tr>
<TR>
<td bgcolor="#EFEAE1" width="1036" height="1" colspan="2"></td>
</tr>
<TR>
<td bgcolor="#EFEAE1" width="1036" height="10" colspan="2"></td>
</tr>
<TR>
<td bgcolor="#EFEAE1" width="966" height="1" colspan="2"><font size="6" face="楷体_GB2312"
color="#0000FF"><strong>&nbsp;申欢</strong></font><font size="3" color="#0080FF"><br>
</font><br>
<small><small><span style="font-size: 14pt"><font color="#400080">&nbsp;&nbsp;&nbsp;申欢，不知何许人。开元中，前进士张佐尝遇之杜逆旅。乘青驴，背鹿革囊。自言扶风人，生宇文周时。又云：有占梦者，言欢前生为梓潼薛君胄。好服食，多寻异书，日诵黄老一百纸。八月十五日，长啸独饮，忽觉两耳有车声，因颓然思寝。头才至席，遂有小车，朱轮青盖，驾赤犊，出耳中，各长二三寸。有二童子，绿帻青帔，亦长二三寸，谓君胄曰：“吾自兜玄国来。”君胄大骇曰：“君适出吾耳，何谓兜玄国来？”二童子曰：“兜玄国在吾耳中，君耳安能处我！”因倾耳示之，乃别有天地。俄从二童子谒蒙玄真伯，授为主大夫。即有黄帔三四人，引至一曹署。其中文簿，多所不识。每月亦无请受，但意有所念，左右必先知，当便供给。因暇登楼远望，忽有归思，赋诗一首。二童子见诗，怒曰：“以君质性冲寂，引至吾国。鄙俗馀态，果乃未去！”遂逐之，复自童子耳中出。占梦者，前生即耳中童子也。言讫，吐朱绢尺馀。令吞之，遂复童子形而灭。</font></span></small></small></td>
</tr>
<TR>
<td bgcolor="#EFEAE1" height="1" width="181" align="center"><p align="left"></td>
<td bgcolor="#EFEAE1" height="1" width="559"></td>
<td bgcolor="#EFEAE1" height="1" width="34"></td>
</tr>
<TR>
<td bgcolor="#EFEAE1" colspan="3" height="85" width="894"><div align=right><a href="javascript:window.close()">关闭窗口</a></div></td>
</tr>
</table>
</center></div></td>
  </tr>
</table>
</center></div>
</body>
</html>
