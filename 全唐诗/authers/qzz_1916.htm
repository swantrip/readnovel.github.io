<html>
<head>
<meta content="text/html; charset=gb2312" http-equiv="Content-Type">
<title>集部・全唐诗・诗人小传・陈季卿</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="50" leftmargin="50">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%" bordercolorlight="#800000"
bordercolordark="#800000" height="100%">
<TBODY>
  <tr align="left">
<td bgcolor="#EFEAE1" width="100%">　<div align="center"><center><table width="700" cellspacing="9" height="1">
<TR>
<td bgcolor="#EFEAE1" valign="top" width="1" height="2" rowspan="4" align="center"></td>
<td bgcolor="#EFEAE1" valign="bottom" width="1036" height="13" colspan="2"><p align="left">　</td>
</tr>
<TR>
<td bgcolor="#EFEAE1" width="1036" height="1" colspan="2"></td>
</tr>
<TR>
<td bgcolor="#EFEAE1" width="1036" height="10" colspan="2"></td>
</tr>
<TR>
<td bgcolor="#EFEAE1" width="966" height="1" colspan="2"><font size="6" face="楷体_GB2312"
color="#0000FF"><strong>&nbsp;陈季卿</strong></font><font size="3" color="#0080FF"><br>
</font><br>
<small><small><span style="font-size: 14pt"><font color="#400080">&nbsp;&nbsp;&nbsp;陈季卿，江南人。辞家十年，举进士无成，羁栖辇下。常访青龙寺僧不值，时有终南山翁亦伺僧归，揖季卿同坐。适东壁有寰瀛图，季卿乃寻江南路。因长叹曰：“安得自渭泛于河，游于洛，渡淮济江，而达于家，亦不悔无成而归。”翁笑曰：“此不难致。”乃命僧童折一竹叶作舟，置图中渭水上，曰：“公但注目此舟，则如公所愿耳。然至家慎勿久留。”季卿熟视之，觉渭水生波，叶舟渐大，席帆既张，恍若登舟。始自渭及河，维舟至禅窟兰若，题诗于南楹。明日，次潼关，登崖，题句于关门东普通院门。凡所经历，一如前愿。旬余至家，妻子兄弟拜迎于门侧，题《江亭晚望》诗于书斋。此夕谓妻曰：“吾试期近，不可久留，即当进棹。”乃吟一章，别其妻。又别诸兄弟。一更后，复登舟而逝，家人恸哭，谓其死矣。复遵旧路，至于渭滨，寺宇宛然，见山翁拥褐而坐。季卿谢曰：“归则归矣，得非梦乎？”翁曰：“不久当知。”各别去。后月余，妻子来访，始知果归作诗，非梦也。</font></span></small></small></td>
</tr>
<TR>
<td bgcolor="#EFEAE1" height="1" width="181" align="center"><p align="left"></td>
<td bgcolor="#EFEAE1" height="1" width="559"></td>
<td bgcolor="#EFEAE1" height="1" width="34"></td>
</tr>
<TR>
<td bgcolor="#EFEAE1" colspan="3" height="85" width="894"><div align=right><a href="javascript:window.close()">关闭窗口</a></div></td>
</tr>
</table>
</center></div></td>
  </tr>
</table>
</center></div>
</body>
</html>
