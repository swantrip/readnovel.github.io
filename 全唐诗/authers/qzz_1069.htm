<html>
<head>
<meta content="text/html; charset=gb2312" http-equiv="Content-Type">
<title>集部・全唐诗・诗人小传・李商隐</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="50" leftmargin="50">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%" bordercolorlight="#800000"
bordercolordark="#800000" height="100%">
<TBODY>
  <tr align="left">
<td bgcolor="#EFEAE1" width="100%">　<div align="center"><center><table width="700" cellspacing="9" height="1">
<TR>
<td bgcolor="#EFEAE1" valign="top" width="1" height="2" rowspan="4" align="center"></td>
<td bgcolor="#EFEAE1" valign="bottom" width="1036" height="13" colspan="2"><p align="left">　</td>
</tr>
<TR>
<td bgcolor="#EFEAE1" width="1036" height="1" colspan="2"></td>
</tr>
<TR>
<td bgcolor="#EFEAE1" width="1036" height="10" colspan="2"></td>
</tr>
<TR>
<td bgcolor="#EFEAE1" width="966" height="1" colspan="2"><font size="6" face="楷体_GB2312"
color="#0000FF"><strong>&nbsp;李商隐</strong></font><font size="3" color="#0080FF"><br>
</font><br>
<small><small><span style="font-size: 14pt"><font color="#400080">&nbsp;&nbsp;&nbsp;李商隐，字义山，怀州河内人。令狐楚帅河阳，奇其文，使与诸子游。楚徙天平、宣武，皆表署巡官。开成二年，高锴知贡举，令狐雅善锴，奖誉甚力，故擢进士第，调弘农尉，以忤观察使，罢去。寻复官，又试拔萃中选。王茂元镇河阳，爱其才，表掌书记，以子妻之，得侍御史。茂元死，来游京师，久不调，更依桂管观察使郑亚府为判官。亚谪循州，商隐从之，凡三年乃归。茂元与亚皆李德裕所善，以商隐为忘家恩，谢不通。京兆尹卢弘正表为府参军，典笺奏。当国，商隐归，穷自解，憾不置。弘正镇徐州，表为掌书记。久之，还朝，复干，乃补太学博士。柳仲郢节度剑南东川，辟判官、检校工部员外郎。府罢，客荥阳卒。商隐初为文，瑰迈奇古。及在令狐楚府，楚本工章奏，因授其学，商隐俪偶长短而繁缛过之。时温庭筠、段成式俱用是相夸，号三十六体。《樊南甲集》二十卷、《乙集》二十卷，《玉溪生诗》三卷。今合编诗三卷。</font></span></small></small></td>
</tr>
<TR>
<td bgcolor="#EFEAE1" height="1" width="181" align="center"><p align="left"></td>
<td bgcolor="#EFEAE1" height="1" width="559"></td>
<td bgcolor="#EFEAE1" height="1" width="34"></td>
</tr>
<TR>
<td bgcolor="#EFEAE1" colspan="3" height="85" width="894"><div align=right><a href="javascript:window.close()">关闭窗口</a></div></td>
</tr>
</table>
</center></div></td>
  </tr>
</table>
</center></div>
</body>
</html>
