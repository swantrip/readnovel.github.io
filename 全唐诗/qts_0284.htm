<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(上)・卷二百八十四</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷二百八十四</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷284_1 </em></strong></font><font
face="黑体" color="#800080"> </font><font size="4" color="#800080" face="宋体">【古别离二首】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">水国叶黄时，洞庭霜落夜。行舟闻商估，宿在枫林下。<BR>
</font></big>
<font color="#400080">此地送君还，茫茫似梦间。后期知几日，前路转多山。<BR>
</font></big>
<font color="#400080">巫峡通湘浦，迢迢隔云雨。天晴见海樯，月落闻津鼓。<BR>
</font></big>
<font color="#400080">人老自多愁，水深难急流。清宵歌一曲，白首对汀洲。<BR>
<font color="#400080">与君桂阳别，令君岳阳待。后事忽差池，前期日空在。<BR>
</font></big>
<font color="#400080">木落雁嗷嗷，洞庭波浪高。远山云似盖，极浦树如毫。<BR>
</font></big>
<font color="#400080">朝发能几里，暮来风又起。如何两处愁，皆在孤舟里。<BR>
</font></big>
<font color="#400080">昨夜天月明，长川寒且清。菊花开欲尽，荠菜泊来生。<BR>
</font></big>
<font color="#400080">下江帆势速，五两遥相逐。欲问去时人，知投何处宿。<BR>
</font></big>
<font color="#400080">空令猿啸时，泣对湘簟竹。
<P><big><font size="3" face="黑体" color="#000080"><strong><em>&nbsp;&nbsp; 卷284_2 </em></strong></font><font
face="黑体" color="#800080"> </font><font size="4" color="#800080" face="宋体">【折杨柳（一作折杨柳送别）】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">东城攀柳叶，柳叶低着草。少壮莫轻年，轻年有衰老。<BR>
</font></big>
<font color="#400080">柳发遍川冈，登高堪断肠。雨烟轻漠漠，何树近君乡。<BR>
</font></big>
<font color="#400080">赠君折杨柳，颜色岂能久。上客莫沾巾，佳人正回首。<BR>
</font></big>
<font color="#400080">新柳送君行，古柳伤君情。突兀临荒渡，婆娑出旧营。<BR>
</font></big>
<font color="#400080">隋家两岸尽，陶宅五株荣。日暮偏愁望，春山有鸟声。
<P><big><font size="3" face="黑体" color="#000080"><strong><em>&nbsp;&nbsp; 卷284_3 </em></strong></font><font
face="黑体" color="#800080"> </font><font size="4" color="#800080" face="宋体">【留别柳中庸】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">惆怅流水时，萧条背城路。离人出古亭，嘶马入寒树。<BR>
</font></big>
<font color="#400080">江海正风波，相逢在何处。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_4 </em></strong></font><font
face="黑体" color="#800080"> </font><font size="4" color="#800080" face="宋体">【野亭三韵送钱员外】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">野菊开欲稀，寒泉流渐浅。幽人步林后，叹此年华晚。<BR>
</font></big>
<font color="#400080">倚杖送行云，寻思故山远。
<P><big><font size="3" face="黑体" color="#000080"><strong><em>&nbsp;&nbsp; 卷284_5 </em></strong></font><font
face="黑体" color="#800080"> </font><font size="4" color="#800080" face="宋体">【归山招王逵】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">日长原野静，杖策步幽t。雉g麦苗阴，蝶飞溪草晚。<BR>
</font></big>
<font color="#400080">我生好闲放，此去殊未返。自是君不来，非关故山远。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_6 </em></strong></font><font
face="黑体" color="#800080"> </font><font size="4" color="#800080" face="宋体">【过谷口元赞善所居（一作赠池阳谷口）】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">入谷访君来，秋泉已堪涉。林间人独坐，月下山相接。<BR>
</font></big>
<font color="#400080">重露湿苍苔，明灯照黄叶。故交一不见，素发何稠叠。
<P><big><font size="3" face="黑体" color="#000080"><strong><em>&nbsp;&nbsp; 卷284_7 </em></strong></font><font
face="黑体" color="#800080"> </font><font size="4" color="#800080" face="宋体">【旅次岐山得山友书却寄凤翔张尹】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">本与戴征君，同师竹上坐。偶为名利引，久废论真果。<BR>
</font></big>
<font color="#400080">昨日山信回，寄书来责我。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_8 </em></strong></font><font
face="黑体" color="#800080"> </font><font size="4" color="#800080" face="宋体">【九日赠司空文明】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">我有惆怅词，待君醉时说。长来逢九日，难与菊花别。<BR>
</font></big>
<font color="#400080">摘却正开花，暂言花未发。
<P><big><font size="3" face="黑体" color="#000080"><strong><em>&nbsp;&nbsp; 卷284_9 </em></strong></font><font
face="黑体" color="#800080"> </font><font size="4" color="#800080" face="宋体">【芜城】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">昔人登此地，丘陇已前悲。今日又非昔，春风能几时。<BR>
</font></big>
<font color="#400080">风吹城上树，草没城边路。城里月明时，精灵自来去。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_10 </em></strong></font><font
face="黑体" color="#800080"> </font><font size="4" color="#800080" face="宋体">【送吉中孚拜官归楚州】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">才子神骨清，虚竦眉眼明。貌应同卫d，鬓且异潘生。<BR>
</font></big>
<font color="#400080">初戴莓苔帻，来过丞相宅。满堂归道师，众口宗诗伯。<BR>
</font></big>
<font color="#400080">须臾里巷传，天子亦知贤。出诏升高士，驰声在少年。<BR>
</font></big>
<font color="#400080">自为才哲爱，日与侯王会。匡主一言中，荣亲千里外。<BR>
</font></big>
<font color="#400080">更闻仙士友，往往东回首。驱石不成羊，指丹空毙狗。<BR>
</font></big>
<font color="#400080">孤帆淮上归，商估夜相依。海雾寒将尽，天星晓欲稀。<BR>
</font></big>
<font color="#400080">潮头来始歇，浦口喧争发。乡树尚和云，邻船犹带月。<BR>
</font></big>
<font color="#400080">到洞必伤情，巡房见旧名。醮疏坛路涩，汲少井栏倾。<BR>
</font></big>
<font color="#400080">别我长安道，前期共须老。方随水向山，肯惜花辞岛。<BR>
</font></big>
<font color="#400080">怅望执君衣，今朝风景好。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_11 </em></strong></font><font
face="黑体" color="#800080"> </font><font size="4" color="#800080" face="宋体">【荆州泊】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">南楼西下时，月里闻来棹。桂水舳舻回，荆州津济闹。<BR>
</font></big>
<font color="#400080">移帷望星汉，引带思容貌。今夜一江人，唯应妾身觉。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_12 </em></strong></font><font
face="黑体" color="#800080"> </font><font size="4" color="#800080" face="宋体">【春游乐】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">游童苏合弹，倡女蒲葵扇。初日映城时，相思忽相见。<BR>
</font></big>
<font color="#400080">褰裳蹋路草，理鬓回花面。薄暮不同归，留情此芳甸。<br>
<P><big><font size="3" face="黑体" color="#000080"><strong><em>&nbsp;&nbsp; 卷284_13 </em></strong></font><font
face="黑体" color="#800080"> </font><font size="4" color="#800080" face="宋体">【千里思】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">凉州风月美，遥望居延路。泛泛下天云，青青缘塞树。<BR>
</font></big>
<font color="#400080">燕山苏武上，海岛田横住。更是草生时，行人出门去。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_14 </em></strong></font><font
face="黑体" color="#800080"> </font><font size="4" color="#800080" face="宋体">【白鹭咏】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">迥起来应近，高飞去自遥。映林同落雪，拂水状翻潮。<BR>
</font></big>
<font color="#400080">犹有幽人兴，相逢到碧霄。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_15 </em></strong></font><font
face="黑体" color="#800080"> </font><font size="4" color="#800080" face="宋体">【冬夜与故友聚送吉校书】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">途穷别则怨，何必天涯去。共作出门人，不见归乡路。<BR>
</font></big>
<font color="#400080">殷勤执杯酒，怅望送亲故。月色入闲轩，风声落高树。<BR>
</font></big>
<font color="#400080">云霄望且远，齿发行应暮。九日泣黄花，三秋悲白露。<BR>
</font></big>
<font color="#400080">君行过洛阳，莫向青山度。
<P><big><font size="3" face="黑体" color="#000080"><strong><em>&nbsp;&nbsp; 卷284_16 </em></strong></font><font
face="黑体" color="#800080"> </font><font size="4" color="#800080" face="宋体">【与苗员外山行】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">古人留路去，今日共君行。若待青山尽，应逢白发生。<BR>
</font></big>
<font color="#400080">谁知到兰若，流落一书名。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_17 </em></strong></font><font
face="黑体" color="#800080"> </font><font size="4" color="#800080" face="宋体">【早春同庾侍郎题青龙上方院】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">相见惜馀辉，齐行登古寺。风烟结远恨，山水含芳意。<BR>
</font></big>
<font color="#400080">车马莫前归，留看巢鹤至。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_18 </em></strong></font><font
face="黑体" color="#800080"> </font><font size="4" color="#800080" face="宋体">【送从叔赴洪州】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">荣家兼佐幕，叔父似还乡。王粲名虽重，郄超髯未长。<BR>
</font></big>
<font color="#400080">鸣桡过夏口，敛笏见浔阳。后夜相思处，中庭月一方。<br>
<P><big><font size="3" face="黑体" color="#000080"><strong><em>&nbsp;&nbsp; 卷284_19 </em></strong></font><font
face="黑体" color="#800080"> </font><font size="4" color="#800080" face="宋体">【送路司谏侍从叔赴洪州】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">郄超本绝伦，得意在芳春。勋业耿家盛，风流荀氏均。<BR>
</font></big>
<font color="#400080">声名金作赋，白皙玉为身。敛笏辞天子，乘龟从丈人。<BR>
</font></big>
<font color="#400080">度关行且猎，鞍马何躞蹀。猿啸暮应愁，湖流春好涉。<BR>
</font></big>
<font color="#400080">浔阳水分送，于越山相接。梅雨细如丝，蒲帆轻似叶。<BR>
</font></big>
<font color="#400080">逢风燕不定，值石波先叠。楼见远公庐，船经徐稚业。<BR>
</font></big>
<font color="#400080">邑人多秉笔，州吏亦负笈。村女解收鱼，津童能用楫。<BR>
</font></big>
<font color="#400080">唯我有荆扉，无成未得归。见君兄弟出，今日自沾衣。<br>
<P><big><font size="3" face="黑体" color="#000080"><strong><em>&nbsp;&nbsp; 卷284_20 </em></strong></font><font
face="黑体" color="#800080"> </font><font size="4" color="#800080" face="宋体">【病后游青龙寺】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">病来形貌秽，斋沐入东林。境静闻神远，身羸向道深。<BR>
</font></big>
<font color="#400080">芭蕉高自折，荷叶大先沈。
<P><big><font size="3" face="黑体" color="#000080"><strong><em>&nbsp;&nbsp; 卷284_21 </em></strong></font><font
face="黑体" color="#800080"> </font><font size="4" color="#800080" face="宋体">【夜寻司空文明逢深上人因寄晋侍御】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">鹤裘筇竹杖，语笑过林中。正是月明夜，陶家见远公。<BR>
</font></big>
<font color="#400080">自嫌山客务，不与汉官同。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_22 </em></strong></font><font
face="黑体" color="#800080"> </font><font size="4" color="#800080" face="宋体">【长安书事寄薛戴】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">朔雁去成行，哀蝉响如昨。时芳一憔悴，暮序何萧索。<BR>
</font></big>
<font color="#400080">笑语且无聊，逢迎多约略。三山不可见，百岁空挥霍。<BR>
</font></big>
<font color="#400080">故事尽为愁，新知无复乐。夫君又离别，而我加寂寞。<BR>
</font></big>
<font color="#400080">惠远纵相寻，陶潜只独酌。主人恩则厚，客子才自薄。<BR>
</font></big>
<font color="#400080">委曲见提携，因循成蹇剥。论边书未上，招隐诗还作。<BR>
</font></big>
<font color="#400080">贵者已朝餐，岂能敦宿诺。飞禽虽失树，流水长思壑。<BR>
</font></big>
<font color="#400080">千里寄琼枝，梦寐青山郭。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_23 </em></strong></font><font
face="黑体" color="#800080"> </font><font size="4" color="#800080" face="宋体">【鲜于少府宅看花】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">谢家能植药，万簇相萦倚。烂熳绿苔前，婵娟青草里。<BR>
</font></big>
<font color="#400080">垂栏复照户，映竹仍临水。骤雨发芳香，回风舒锦绮。<BR>
</font></big>
<font color="#400080">孤光杂新故，众色更重累。散碧出疏茎，分黄成细蕊。<BR>
</font></big>
<font color="#400080">游蜂高更下，惊蝶坐还起。玉貌对应惭，霞标方不似。<BR>
</font></big>
<font color="#400080">春阴怜弱蔓，夏日同短晷。回落报荣衰，交关斗红紫。<BR>
</font></big>
<font color="#400080">花时苟未赏，老至谁能止。上客屡移床，幽僧劳凭几。<BR>
</font></big>
<font color="#400080">初合虽薄劣，却得陪君子。敢问贤主人，何如种桃李。
<P><big><font size="3" face="黑体" color="#000080"><strong><em>&nbsp;&nbsp; 卷284_24 </em></strong></font><font
face="黑体" color="#800080"> </font><font size="4" color="#800080" face="宋体">【慈恩寺怀旧】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">去者不可忆，旧游相见时。凌霄徒更发，非是看花期。<BR>
</font></big>
<font color="#400080">倚玉交文友，登龙年月久。东阁许联床，西郊亦携手。<BR>
</font></big>
<font color="#400080">彼苍何暧昧，薄劣翻居后。重入远师溪，谁尝陶令酒。<BR>
</font></big>
<font color="#400080">伊昔会禅宫，容辉在眼中。篮舆来问道，玉柄解谈空。<BR>
</font></big>
<font color="#400080">孔席亡颜子，僧堂失谢公。遗文一书壁，新竹再移丛。<BR>
</font></big>
<font color="#400080">始聚终成散，朝欢暮不同。春霞方照日，夜烛忽迎风。<BR>
</font></big>
<font color="#400080">蚁斗声犹在，^灾道已穷。问天应默默，归宅太匆匆。<BR>
</font></big>
<font color="#400080">凄其履还路，莽苍云林暮。九陌似无人，五陵空有雾。<BR>
</font></big>
<font color="#400080">缅怀山阳笛，永恨平原赋。错莫过门栏，分明识行路。<BR>
</font></big>
<font color="#400080">上智本全真，郄公况重臣。唯应抚灵运，暂是忆嘉宾。<BR>
</font></big>
<font color="#400080">存信松犹小，缄哀草尚新。鲤庭埋玉树，那忍见门人。
<P><big><font size="3" face="黑体" color="#000080"><strong><em>&nbsp;&nbsp; 卷284_25 </em></strong></font><font
face="黑体" color="#800080"> </font><font size="4" color="#800080" face="宋体">【赠薛戴】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">晓雾忽为霜，寒蝉还罢响。行人在长道，日暮多归想。<BR>
</font></big>
<font color="#400080">射策本何功，名登绛帐中。遂矜丘室重，不料阮途穷。<BR>
</font></big>
<font color="#400080">交结惭时辈，龙钟似老翁。机非鄙夫正，懒是平生性。<BR>
</font></big>
<font color="#400080">欹枕鸿雁高，闭关花药盛。厨烟当雨绝，阶竹连窗暝。<BR>
</font></big>
<font color="#400080">欲赋苦饥行，无如消渴病。旧业历胡尘，荒原少四邻。<BR>
</font></big>
<font color="#400080">田园空有处，兄弟未成人。毛义心长苦，袁安家转贫。<BR>
</font></big>
<font color="#400080">今呈胸臆事，当为泪沾巾。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_26 </em></strong></font><font
face="黑体" color="#800080"> </font><font size="4" color="#800080" face="宋体">【东门送客】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">绿杨新草路，白发故乡人。既壮还应老，游梁复滞秦。<BR>
</font></big>
<font color="#400080">逢花莫漫折，能有几多春。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_27 </em></strong></font><font
face="黑体" color="#800080"> </font><font size="4" color="#800080" face="宋体">【送韩绅卿】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">春雨昨开花，秋霜忽沾草。荣枯催日夕，去住皆须老。<BR>
</font></big>
<font color="#400080">君望汉家原，高坟渐成道。
<P><big><font size="3" face="黑体" color="#000080"><strong><em>&nbsp;&nbsp; 卷284_28 </em></strong></font><font
face="黑体" color="#800080"> </font><font size="4" color="#800080" face="宋体">【襄阳曲】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">襄阳堤路长，草碧柳枝黄。谁家女儿临夜妆，<BR>
</font></big>
<font color="#400080">红罗帐里有灯光。雀钗翠羽动明，欲出不出脂粉香。<BR>
</font></big>
<font color="#400080">同居女伴正衣裳，中庭寒月白如霜。贾生十八称才子，<BR>
</font></big>
<font color="#400080">空得门前一断肠。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷284_29 </em></strong></font><font
face="黑体" color="#800080"> </font><font size="4" color="#800080" face="宋体">【胡腾儿】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">胡腾身是凉州儿，肌肤如玉鼻如锥。桐布轻衫前后卷，<BR>
</font></big>
<font color="#400080">葡萄长带一边垂。帐前跪作本音语，拾襟搅袖为君舞。<BR>
</font></big>
<font color="#400080">安西旧牧收泪看，洛下词人抄曲与。扬眉动目踏花毡，<BR>
</font></big>
<font color="#400080">红汗交流珠帽偏。醉却东倾又西倒，双靴柔弱满灯前。<BR>
</font></big>
<font color="#400080">环行急蹴皆应节，反手叉腰如却月。丝桐忽奏一曲终，<BR>
</font></big>
<font color="#400080">呜呜画角城头发。胡腾儿，胡腾儿，故乡路断知不知。<br>
<P><big><font size="3" face="黑体" color="#000080"><strong><em>&nbsp;&nbsp; 卷284_30 </em></strong></font><font
face="黑体" color="#800080"> </font><font size="4" color="#800080" face="宋体">【赠康洽】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">黄须康兄酒泉客，平生出入王侯宅。今朝醉卧又明朝，<BR>
</font></big>
<font color="#400080">忽忆故乡头已白。流年恍惚瞻西日，陈事苍茫指南陌。<BR>
</font></big>
<font color="#400080">声名恒压鲍参军，班位不过扬执戟。迩来七十遂无机，<BR>
</font></big>
<font color="#400080">空是咸阳一布衣。后辈轻肥贱衰朽，五侯门馆许因依。<BR>
</font></big>
<font color="#400080">自言万物有移改，始信桑田变成海。同时献赋人皆尽，<BR>
</font></big>
<font color="#400080">共壁题诗君独在。步出东城风景和，青山满眼少年多。<BR>
</font></big>
<font color="#400080">汉家尚壮今则老，发短心长知奈何。华堂举杯白日晚，<BR>
</font></big>
<font color="#400080">龙钟相见谁能免。君今已反我正来。朱颜宜笑能几回。<BR>
</font></big>
<font color="#400080">借问朦胧花树下，谁家畚插筑高台。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_31 </em></strong></font><font
face="黑体" color="#800080"> </font><font size="4" color="#800080" face="宋体">【瘦马行】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">城傍牧马驱未过，一马徘徊起还卧。眼中有泪皮有疮，<BR>
</font></big>
<font color="#400080">骨毛焦瘦令人伤。朝朝放在儿童手，谁觉举头看故乡。<BR>
</font></big>
<font color="#400080">往时汉地相驰逐，如雨如风过平陆。岂意今朝驱不前，<BR>
</font></big>
<font color="#400080">蚊蚋满身泥上腹。路人识是名马儿，畴昔三军不得骑。<BR>
</font></big>
<font color="#400080">玉勒金鞍既已远，追奔获兽有谁知。终身枥上食君草，<BR>
</font></big>
<font color="#400080">遂与驽骀一时老。倘借长鸣陇上风，犹期一战安西道。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_32 </em></strong></font><font
face="黑体" color="#800080"> </font><font size="4" color="#800080" face="宋体">【杂歌呈郑锡司空文明】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">昨宵梦到亡何乡，忽见一人山之阳。高冠长剑立石堂，<BR>
</font></big>
<font color="#400080">鬓眉飒爽瞳子方。胡麻作饭琼作浆，素书一帙在柏床。<BR>
</font></big>
<font color="#400080">啖我还丹拍我背，令我延年在人代。乃书数字与我持，<BR>
</font></big>
<font color="#400080">小儿归去须读之。觉来知是虚无事，山中雪平云覆地。<BR>
</font></big>
<font color="#400080">东岭啼猿三四声，卷帘一望心堪碎。蓬莱有梯不可蹑，<BR>
</font></big>
<font color="#400080">向海回头泪盈睫。且闻童子是苍蝇，谁谓庄生异蝴蝶。<BR>
</font></big>
<font color="#400080">学仙去来辞故人，长安道路多风尘。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_33 </em></strong></font><font
face="黑体" color="#800080"> </font><font size="4" color="#800080" face="宋体">【杂歌】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">汉水至清泥则浊，松枝至坚萝则弱。十三女儿事他家，<BR>
</font></big>
<font color="#400080">颜色如花终索寞。兰生当门燕巢幕，兰芽未吐燕泥落。<BR>
</font></big>
<font color="#400080">为姑偏忌诸嫂良，作妇翻嫌婿家恶。人生照镜须自知，<BR>
</font></big>
<font color="#400080">无盐何用妒西施。秦庭野鹿忽为马，巧伪乱真君试思。<BR>
</font></big>
<font color="#400080">伯奇掇蜂贤父逐，曾参杀人慈母疑。酒沽千日人不醉，<BR>
</font></big>
<font color="#400080">琴弄一弦心已悲。常闻善交无尔汝，谗口甚甘良药苦。<BR>
</font></big>
<font color="#400080">山鸡锦翼岂凤凰，陇鸟人言止鹦鹉。向栩非才徒隐灶，<BR>
</font></big>
<font color="#400080">田文有命那关户，犀烛江行见鬼神，木人登席呈歌舞。<BR>
</font></big>
<font color="#400080">乐生东去终居赵，阳虎北辕翻适楚。世间反覆不易陈，<BR>
</font></big>
<font color="#400080">缄此贻君泪如雨。<BR>
<P><big><font size="3" face="黑体" color="#000080"><strong><em>&nbsp;&nbsp; 卷284_34 </em></strong></font><font
face="黑体" color="#800080"> </font><font size="4" color="#800080" face="宋体">【乌栖曲】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">白马逐朱车，黄昏入狭斜。狭斜柳树乌争宿，<BR>
</font></big>
<font color="#400080">争枝未得飞上屋。东房少妇婿从军，每听乌啼知夜分。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_35 </em></strong></font><font
face="黑体" color="#800080"> </font><font size="4" color="#800080" face="宋体">【送客东归】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">昨夜东风吹尽雪，两京路上梅花发。行人相见便东西，<BR>
</font></big>
<font color="#400080">日暮溪头饮马别。把君衫袖望垂杨，两行泪下思故乡。
<P><big><font size="3" face="黑体" color="#000080"><strong><em>&nbsp;&nbsp; 卷284_36 </em></strong></font><font
face="黑体" color="#800080"> </font><font size="4" color="#800080" face="宋体">【王敬伯歌】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">妾本舟中女，闻君江上琴。君初感妾意，妾亦感君心。<BR>
</font></big>
<font color="#400080">遂出合欢被，同为交颈禽。传杯唯畏浅，接膝犹嫌远。<BR>
</font></big>
<font color="#400080">侍婢奏箜篌，女郎歌宛转。宛转怨如何，中庭霜渐多。<BR>
</font></big>
<font color="#400080">霜多叶可惜，昨日非今夕。徒结万重欢，终成一宵客。<BR>
</font></big>
<font color="#400080">王敬伯，绿水青山从此隔。
<P><big><font size="3" face="黑体" color="#000080"><strong><em>&nbsp;&nbsp; 卷284_37 </em></strong></font><font
face="黑体" color="#800080"> </font><font size="4" color="#800080" face="宋体">【救生寺望春寄畅当】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">东西南北望，望远悲潜蓄。红黄绿紫花，花开看不足。<BR>
</font></big>
<font color="#400080">今年与子少相随，他年与子老相逐。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷284_38 </em></strong></font><font
face="黑体" color="#800080"> </font><font size="4" color="#800080" face="宋体">【荆门歌送兄赴夔州】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">余兄佐郡经西楚，饯行因赋荆门雨。sC々燮燮声渐繁，<BR>
</font></big>
<font color="#400080">浦里人家收市喧。重阴大点过欲尽，碎浪柔文相与翻。<BR>
</font></big>
<font color="#400080">云间怅望荆衡路，万里青山一时暮。琵琶寺里响空廊。<BR>
</font></big>
<font color="#400080">熨火陂前湿荒戍。沙尾长樯发渐稀，竹竿草稚媪鞴椤<BR>
</font></big>
<font color="#400080">夷陵已远半成烧，汉上游倡始濯衣。船门相对多商估，<BR>
</font></big>
<font color="#400080">葛服龙钟篷下语。自是湘州石燕飞，那关齐地商羊舞。<BR>
</font></big>
<font color="#400080">曾为江客念江行，肠断秋荷雨打声。摩天古木不可见，<BR>
</font></big>
<font color="#400080">住岳高僧空得名。今朝拜首临欲别，遥忆荆门雨中发。<br>
<P><big><font size="3" face="黑体" color="#000080"><strong><em>&nbsp;&nbsp; 卷284_39 </em></strong></font><font
face="黑体" color="#800080"> </font><font size="4" color="#800080" face="宋体">【妾薄命】<a
href="authers/qzz_0645.htm" target="_blank"></font><font size="3" color="#0080FF"><font face="黑体">李端</font></a></big> 
<br>
</font><br>
<font color="#400080">忆妾初嫁君，花鬟如绿云，回灯入绮帐，转面脱罗裙。<BR>
</font></big>
<font color="#400080">折步教人学，偷香与客熏。容颜南国重，名字北方闻。<BR>
</font></big>
<font color="#400080">一从失恩意，转觉身憔悴。对镜不梳头，倚窗空落泪。<BR>
</font></big>
<font color="#400080">新人莫恃新，秋至会无春。从来闭在长门者，<BR>
</font></big>
<font color="#400080">必是宫中第一人。<br> <BR>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
