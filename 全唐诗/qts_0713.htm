<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(下)・卷七百一十三</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷七百一十三</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷713_1 </em></strong></font><font
face="黑体" color="#800080"> </font><font size="4" color="#800080" face="宋体">【陈情献中丞】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">孤拙竟何营，徒希折桂名。始终谁肯荐，得失自难明。<BR>
</font></big>
<font color="#400080">贡乏雄文献，归无瘠土耕。沧江长发梦，紫陌久惭行。<BR>
</font></big>
<font color="#400080">意纵求知切，才惟惧鉴精。五言非琢玉，十载看迁莺。<BR>
</font></big>
<font color="#400080">取进心甘钝，伤嗟骨每惊。尘襟痕积泪，客鬓白新茎。<BR>
</font></big>
<font color="#400080">顾盼身堪教，吹嘘羽觉生。依门情转切，荷德力须倾。<BR>
</font></big>
<font color="#400080">奖善犹怜贡，垂恩必不轻。从兹便提挈，云路自生荣。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷713_2 </em></strong></font><font
face="黑体" color="#800080"> </font><font size="4" color="#800080" face="宋体">【长安雪后】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">碧落云收尽，天涯雪霁时。草开当井地，树折带巢枝。<BR>
</font></big>
<font color="#400080">野渡滋寒麦，高泉涨禁池。遥分丹阙出，迥对上林宜。<BR>
</font></big>
<font color="#400080">宿片攀檐取，凝花就砌窥。气凌禽翅束，冻入马蹄危。<BR>
</font></big>
<font color="#400080">北想连沙漠，南思极海涯。冷光兼素彩，向暮朔风吹。
<P><big><font size="3" face="黑体" color="#000080"><strong><em>&nbsp;&nbsp; 卷713_3 </em></strong></font><font
face="黑体" color="#800080"> </font><font size="4" color="#800080" face="宋体">【送友人游东川】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">食尽须分散，将行几愿留。春兼三月闰，人拟半年游。<BR>
</font></big>
<font color="#400080">风俗同吴地，山川拥梓州。思君登栈道，猿啸始应愁。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷713_4 </em></strong></font><font
face="黑体" color="#800080"> </font><font size="4" color="#800080" face="宋体">【题樟亭驿楼】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">危槛倚山城，风帆槛外行。日生沧海赤，潮落浙江清。<BR>
</font></big>
<font color="#400080">秋晚遥峰出，沙干细草平。西陵烟树色，长见伍员情。<br>
<P><big><font size="3" face="黑体" color="#000080"><strong><em>&nbsp;&nbsp; 卷713_5 </em></strong></font><font
face="黑体" color="#800080"> </font><font size="4" color="#800080" face="宋体">【大梁送友人东游】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">自古东西路，舟车此地分。河声梁苑夜，草色楚田曛。<BR>
</font></big>
<font color="#400080">雁已多南去，蝉犹在此闻。圣朝无谏猎，何计谒明君。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷713_6 </em></strong></font><font
face="黑体" color="#800080"> </font><font size="4" color="#800080" face="宋体">【送友人游蜀】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">为儒早得名，为客不忧程。春尽离丹阙，花繁到锦城。<BR>
</font></big>
<font color="#400080">雪消巴水涨，日上剑关明。预想回来树，秋蝉已数声。
<P><big><font size="3" face="黑体" color="#000080"><strong><em>&nbsp;&nbsp; 卷713_7 </em></strong></font><font
face="黑体" color="#800080"> </font><font size="4" color="#800080" face="宋体">【留别友人书斋】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">相见不相睽，一留日已西。轩凉庭木大，巷僻鸟巢低。<BR>
</font></big>
<font color="#400080">背俗修琴谱，思家话药畦。卜邻期太华，同上上方梯。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷713_8 </em></strong></font><font
face="黑体" color="#800080"> </font><font size="4" color="#800080" face="宋体">【题耿处士林亭】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">身向闲中老，生涯本豁然。草堂山水下，渔艇鸟花边。<BR>
</font></big>
<font color="#400080">窥井猿兼鹿，啼林鸟杂蝉。何时人事了，依此亦高眠。<br>
<P><big><font size="3" face="黑体" color="#000080"><strong><em>&nbsp;&nbsp; 卷713_9 </em></strong></font><font
face="黑体" color="#800080"> </font><font size="4" color="#800080" face="宋体">【商於逢友人】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">行役何时了，年年骨肉分。春风来汉棹，雪路入商云。<BR>
</font></big>
<font color="#400080">水险溪难定，林寒鸟异群。相逢聊坐石，啼语中闻。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷713_10 </em></strong></font><font
face="黑体" color="#800080"> </font><font size="4" color="#800080" face="宋体">【灞上逢故人】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">花落杏园枝，驱车问路岐。人情谁可会，身事自堪疑。<BR>
</font></big>
<font color="#400080">岳雨狂雷送，溪槎涨水吹。家山如此景，几处不相随。
<P><big><font size="3" face="黑体" color="#000080"><strong><em>&nbsp;&nbsp; 卷713_11 </em></strong></font><font
face="黑体" color="#800080"> </font><font size="4" color="#800080" face="宋体">【发浙江】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">岛屿遍含烟，烟中济大川。山城犹转漏，沙浦已摇船。<BR>
</font></big>
<font color="#400080">海曙霞浮日，江遥水合天。此时空阔思，翻想涉穷边。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷713_12 </em></strong></font><font
face="黑体" color="#800080"> </font><font size="4" color="#800080" face="宋体">【晚泊盱眙】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">广苇夹深流，萧萧到海秋。宿船横月浦，惊鸟绕霜洲。<BR>
</font></big>
<font color="#400080">云湿淮南树，笳清泗水楼。徒悬乡国思，羁迹尚东游。<br>
<P><big><font size="3" face="黑体" color="#000080"><strong><em>&nbsp;&nbsp; 卷713_13 </em></strong></font><font
face="黑体" color="#800080"> </font><font size="4" color="#800080" face="宋体">【归江南】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">归日值江春，看花过楚津。草晴虫网遍，沙晓浪痕新。<BR>
</font></big>
<font color="#400080">莲叶初浮水，鸥雏已狎人。渔心惭未遂，空厌路岐尘。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷713_14 </em></strong></font><font
face="黑体" color="#800080"> </font><font size="4" color="#800080" face="宋体">【代北言怀】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">困马榆关北，那堪落景催。路行沙不绝，风与雪兼来。<BR>
</font></big>
<font color="#400080">草得春犹白，鸿侵夏始回。行人莫远入，戍角有馀哀。
<P><big><font size="3" face="黑体" color="#000080"><strong><em>&nbsp;&nbsp; 卷713_15 </em></strong></font><font
face="黑体" color="#800080"> </font><font size="4" color="#800080" face="宋体">【春游曲江】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">误入杏花尘，晴江一看春。菰蒲虽似越，骨肉且非秦。<BR>
</font></big>
<font color="#400080">曲岸藏翘鹭，垂杨拂跃鳞。徒怜汀草色，未是醉眠人。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷713_16 </em></strong></font><font
face="黑体" color="#800080"> </font><font size="4" color="#800080" face="宋体">【和范秘书宿省中作】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">清省宜寒夜，仙才称独吟。钟来宫转漏，月过阁移阴。<BR>
</font></big>
<font color="#400080">鹤避灯前尽，芸高幄外深。想知因此兴，暂动忆山心。<br>
<P><big><font size="3" face="黑体" color="#000080"><strong><em>&nbsp;&nbsp; 卷713_17 </em></strong></font><font
face="黑体" color="#800080"> </font><font size="4" color="#800080" face="宋体">【寄华阴姚少府】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">泰华当公署，为官兴可知。砚和青霭冻，帘对白云垂。<BR>
</font></big>
<font color="#400080">峻掌光浮日，危莲影入池。料于三考内，应惜德音移。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷713_18 </em></strong></font><font
face="黑体" color="#800080"> </font><font size="4" color="#800080" face="宋体">【晚泊富春寄友人】<a
href="authers/qzz_1349.htm" target="_blank"></font><font size="3" color="#0080FF"><font face="黑体">喻坦之</font></a></big> 
<br>
</font><br>
<font color="#400080">江钟寒夕微，江鸟望巢飞。木落山城出，潮生海棹归。<BR>
</font></big>
<font color="#400080">独吟霜岛月，谁寄雪天衣。此别三千里，关西信更稀。
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
