<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(上)・卷一百九十</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷一百九十</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷190_1 </em></strong></font><font
face="黑体" color="#800080"> </font><font size="4" color="#800080" face="宋体">【期卢嵩，枉书称日暮无马不赴，以诗答】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">佳期不可失，终愿枉衡门。南陌人犹度，西林日未昏。<BR>
</font></big>
<font color="#400080">庭前空倚杖，花里独留樽。莫道无来驾，知君有短辕。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_2 </em></strong></font><font
face="黑体" color="#800080"> </font><font size="4" color="#800080" face="宋体">【任洛阳丞，答前长安田少府问】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">相逢且对酒，相问欲何如。数岁犹卑吏，家人笑著书。<BR>
</font></big>
<font color="#400080">告归应未得，荣宦又知疏。日日生春草，空令忆旧居。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_3 </em></strong></font><font
face="黑体" color="#800080"> </font><font size="4" color="#800080" face="宋体">【假中枉卢二十二书亦称卧疾兼讶李二久不访问…戏李二】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">微官何事劳趋走，服药闲眠养不才。花里棋盘憎鸟污，<BR>
</font></big>
<font color="#400080">枕边书卷讶风开。故人问讯缘同病，芳月相思阻一杯。<BR>
</font></big>
<font color="#400080">应笑王戎成俗物，遥持麈尾独徘徊。<BR>
<P><big><font size="3" face="黑体" color="#000080"><strong><em>&nbsp;&nbsp; 卷190_4 </em></strong></font><font
face="黑体" color="#800080"> </font><font size="4" color="#800080" face="宋体">【酬卢嵩秋夜见寄五韵】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">乔木生夜凉，月华满前墀。去君咫尺地，劳君千里思。<BR>
</font></big>
<font color="#400080">素秉栖遁志，况贻招隐诗。坐见林木荣，愿赴沧洲期。<BR>
</font></big>
<font color="#400080">何能待岁晏，携手当此时。
<P><big><font size="3" face="黑体" color="#000080"><strong><em>&nbsp;&nbsp; 卷190_5 </em></strong></font><font
face="黑体" color="#800080"> </font><font size="4" color="#800080" face="宋体">【酬郑户曹骊山感怀】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">苍山何郁盘，飞阁凌上清。先帝昔好道，下元朝百灵。<BR>
</font></big>
<font color="#400080">白云已萧条，麋鹿但纵横。泉水今尚暖，旧林亦青青。<BR>
</font></big>
<font color="#400080">我念绮襦岁，扈从当太平。小臣职前驱，驰道出灞亭。<BR>
</font></big>
<font color="#400080">翻翻日月旗，殷殷鼙鼓声。万马自腾骧，八骏按辔行。<BR>
</font></big>
<font color="#400080">日出烟峤绿，氛氲丽层甍。登临起遐想，沐浴欢圣情。<BR>
</font></big>
<font color="#400080">朝燕咏无事，时丰贺国祯。日和弦管音，下使万室听。<BR>
</font></big>
<font color="#400080">海内凑朝贡，贤愚共欢荣。合沓车马喧，西闻长安城。<BR>
</font></big>
<font color="#400080">事往世如寄，感深迹所经。申章报兰藻，一望双涕零。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_6 </em></strong></font><font
face="黑体" color="#800080"> </font><font size="4" color="#800080" face="宋体">【答李浣三首】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">孤客逢春暮，缄情寄旧游。海隅人使远，书到洛阳秋。<BR><BR>
<font color="#400080">马卿犹有壁，渔父自无家。想子今何处，扁舟隐荻花。<br>
<font color="#400080">林中观易罢，溪上对鸥闲。楚俗饶辞客，何人最往还。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_7 </em></strong></font><font
face="黑体" color="#800080"> </font><font size="4" color="#800080" face="宋体">【酬柳郎中春日归扬州南郭见别之作】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">广陵三月花正开，花里逢君醉一回。<br>南北相过殊不远，暮潮从去早潮来。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷190_8 </em></strong></font><font
face="黑体" color="#800080"> </font><font size="4" color="#800080" face="宋体">【酬豆卢仓曹题库壁见示】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">掾局劳才子，新诗动洛川。运筹知决胜，聚米似论边。<BR>
</font></big>
<font color="#400080">宴罢常分骑，晨趋又比肩。莫嗟年鬓改，郎署定推先。
<P><big><font size="3" face="黑体" color="#000080"><strong><em>&nbsp;&nbsp; 卷190_9 </em></strong></font><font
face="黑体" color="#800080"> </font><font size="4" color="#800080" face="宋体">【酬李儋】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">开门临广陌，旭旦车驾喧。不见同心友，徘徊忧且烦。<BR>
</font></big>
<font color="#400080">都城二十里，居在艮与坤。人生所各务，乖阔累朝昏。<BR>
</font></big>
<font color="#400080">湛湛樽中酒，青青芳树园。缄情未及发，先此枉_[。<BR>
</font></big>
<font color="#400080">迈世超高躅，寻流得真源。明当策疲马，与子同笑言。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_10 </em></strong></font><font
face="黑体" color="#800080"> </font><font size="4" color="#800080" face="宋体">【酬元伟过洛阳夜燕】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">三载寄关东，所欢皆远违。思怀方耿耿，忽得观容辉。<BR>
</font></big>
<font color="#400080">亲燕在良夜，欢携辟中闱。问我犹杜门，不能奋高飞。<BR>
</font></big>
<font color="#400080">明灯照四隅，炎炭正可依。清觞虽云酌，所愧乏珍肥。<BR>
</font></big>
<font color="#400080">晨装复当行，寥落星已稀。何以慰心曲，伫子西还归。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_11 </em></strong></font><font
face="黑体" color="#800080"> </font><font size="4" color="#800080" face="宋体">【酬韩质舟行阻冻】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">晨坐枉嘉藻，持此慰寝兴。中获辛苦奏，长河结阴冰。<BR>
</font></big>
<font color="#400080">皓曜群玉发，凄清孤景凝。至柔反成坚，造化安可恒。<BR>
</font></big>
<font color="#400080">方舟未得行，凿饮空兢兢。寒苦弥时节，待泮岂所能。<BR>
</font></big>
<font color="#400080">何必涉广川，荒衢且升腾。殷勤宣中意，庶用达吾朋。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_12 </em></strong></font><font
face="黑体" color="#800080"> </font><font size="4" color="#800080" face="宋体">【李博士弟以余罢官居同德精舍共有伊陆名山…聊以为答】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">初夏息众缘，双林对禅客。枉兹芳兰藻，促我幽人策。<BR>
</font></big>
<font color="#400080">冥搜企前哲，逸句陈往迹。仿佛陆浑南，迢递千峰碧。<BR>
</font></big>
<font color="#400080">从来迟高驾，自顾无物役。山水心所娱，如何更朝夕。<BR>
</font></big>
<font color="#400080">晨兴涉清洛，访子高阳宅。莫言往来疏，驽马知阡陌。
<P><big><font size="3" face="黑体" color="#000080"><strong><em>&nbsp;&nbsp; 卷190_13 </em></strong></font><font
face="黑体" color="#800080"> </font><font size="4" color="#800080" face="宋体">【寄酬李博士永宁主簿叔厅见待】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">解鞍先几日，款曲见新诗。定向公堂醉，遥怜独去时。<BR>
</font></big>
<font color="#400080">叶沾寒雨落，钟度远山迟。晨策已云整，当同林下期。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_14 </em></strong></font><font
face="黑体" color="#800080"> </font><font size="4" color="#800080" face="宋体">【答令狐士曹、独孤兵曹联骑暮归望山见寄】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">共爱青山住近南，行牵吏役背双骖。<br>枉书独宿对流水，遥羡归时满夕岚。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷190_15 </em></strong></font><font
face="黑体" color="#800080"> </font><font size="4" color="#800080" face="宋体">【答李博士】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">休沐去人远，高斋出林杪。晴山多碧峰，颢气疑秋晓。<BR>
</font></big>
<font color="#400080">端居喜良友，枉使千里路。缄书当夏时，开缄时已度。<BR>
</font></big>
<font color="#400080">檐雏已ur，荷露方萧飒。梦远竹窗幽，行稀兰径合。<BR>
</font></big>
<font color="#400080">旧居共南北，往来只如昨。问君今为谁，日夕度清洛。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_16 </em></strong></font><font
face="黑体" color="#800080"> </font><font size="4" color="#800080" face="宋体">【答刘西曹（时为京兆功曹）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">公馆夜云寂，微凉群树秋。西曹得时彦，华月共淹留。<BR>
</font></big>
<font color="#400080">长啸举清觞，志气谁与俦。千龄事虽邈，俯念忽已周。<BR>
</font></big>
<font color="#400080">篇翰如云兴，京洛颇优游。诠文不独古，理妙即同流。<BR>
</font></big>
<font color="#400080">浅劣见推许，恐为识者尤。空惭文璧赠，日夕不能酬。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_17 </em></strong></font><font
face="黑体" color="#800080"> </font><font size="4" color="#800080" face="宋体">【答贡士黎逢（时任京兆功曹）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">茂等方上达，诸生安可希。栖神澹物表，涣汗布令词。<BR>
</font></big>
<font color="#400080">如彼昆山玉，本自有光辉。鄙人徒区区，称叹亦何为。<BR>
</font></big>
<font color="#400080">弥月旷不接，公门但驱驰。兰章忽有赠，持用慰所思。<BR>
</font></big>
<font color="#400080">不见心尚密，况当相见时。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_18 </em></strong></font><font
face="黑体" color="#800080"> </font><font size="4" color="#800080" face="宋体">【答韩库部（协）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">良玉表贞度，丽藻颇为工。名列金闺籍，心与素士同。<BR>
</font></big>
<font color="#400080">日晏下朝来，车马自生风。清宵有佳兴，皓月直南宫。<BR>
</font></big>
<font color="#400080">矫翮方上征，顾我邈忡忡。岂不愿攀举，执事府庭中。<BR>
</font></big>
<font color="#400080">智乖时亦蹇，才大命有通。还当以道推，解组守蒿蓬。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_19 </em></strong></font><font
face="黑体" color="#800080"> </font><font size="4" color="#800080" face="宋体">【答崔主簿倬】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">朗月分林霭，遥管动离声。故欢良已阻，空宇澹无情。<BR>
</font></big>
<font color="#400080">窈窕云雁没，苍茫河汉横。兰章不可答，冲襟徒自盈。
<P><big><font size="3" face="黑体" color="#000080"><strong><em>&nbsp;&nbsp; 卷190_20 </em></strong></font><font
face="黑体" color="#800080"> </font><font size="4" color="#800080" face="宋体">【答徐秀才】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">铅钝谢贞器，时秀猥见称。岂如白玉仙，方与紫霞升。<BR>
</font></big>
<font color="#400080">清诗舞艳雪，孤抱莹玄冰。一枝非所贵，怀书思武陵。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_21 </em></strong></font><font
face="黑体" color="#800080"> </font><font size="4" color="#800080" face="宋体">【答东林道士】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">紫阁西边第几峰，茅斋夜雪虎行踪。<br>遥看黛色知何处，欲出山门寻暮钟。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷190_22 </em></strong></font><font
face="黑体" color="#800080"> </font><font size="4" color="#800080" face="宋体">【答长宁令杨辙】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">皓月升林表，公堂满清辉。嘉宾自远至，觞饮夜何其。<BR>
</font></big>
<font color="#400080">宰邑视京县，归来无寸资。瑰文溢众宝，雅正得吾师。<BR>
</font></big>
<font color="#400080">广川含澄澜，茂树擢华滋。短才何足数，枉赠愧妍词。<BR>
</font></big>
<font color="#400080">欢盼良见属，素怀亦已披。何意云栖翰，不嫌蓬艾卑。<BR>
</font></big>
<font color="#400080">但恐河汉没，回车首路岐。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_23 </em></strong></font><font
face="黑体" color="#800080"> </font><font size="4" color="#800080" face="宋体">【答冯鲁秀才】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">晨坐枉琼藻，知子返中林。澹然山景晏，泉谷响幽禽。<BR>
</font></big>
<font color="#400080">仿佛谢尘迹，逍遥舒道心。顾我腰间绶，端为华发侵。<BR>
</font></big>
<font color="#400080">簿书劳应对，篇翰旷不寻。薄田失锄耨，生苗安可任。<BR>
</font></big>
<font color="#400080">徒令惭所问，想望东山岑。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_24 </em></strong></font><font
face="黑体" color="#800080"> </font><font size="4" color="#800080" face="宋体">【答崔主簿问，兼简温上人】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">缘情生众累，晚悟依道流。诸境一已寂，了将身世浮。<BR>
</font></big>
<font color="#400080">闲居澹无味，忽复四时周。靡靡芳草积，稍稍新篁抽。<BR>
</font></big>
<font color="#400080">即此抱馀素，块然诚寡俦。自适一忻意，愧蒙君子忧。
<P><big><font size="3" face="黑体" color="#000080"><strong><em>&nbsp;&nbsp; 卷190_25 </em></strong></font><font
face="黑体" color="#800080"> </font><font size="4" color="#800080" face="宋体">【清都观答幼遐】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">逍遥仙家子，日夕朝玉皇。兴高清露没，渴饮琼华浆。<BR>
</font></big>
<font color="#400080">解组一来款，披衣拂天香。粲然顾我笑，绿简发新章。<BR>
</font></big>
<font color="#400080">泠泠如玉音，馥馥若兰芳。浩意坐盈此，月华殊未央。<BR>
</font></big>
<font color="#400080">却念喧哗日，何由得清凉。疏松抗高殿，密竹阴长廊。<BR>
</font></big>
<font color="#400080">荣名等粪土，携手随风翔。
<P><big><font size="3" face="黑体" color="#000080"><strong><em>&nbsp;&nbsp; 卷190_26 </em></strong></font><font
face="黑体" color="#800080"> </font><font size="4" color="#800080" face="宋体">【善福精舍答韩司录清都观会宴见忆】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">弱志厌众纷，抱素寄精庐。仰时彦，闷闷独为愚。<BR>
</font></big>
<font color="#400080">之子亦辞秩，高踪罢驰驱。忽因西飞禽，赠我以琼琚。<BR>
</font></big>
<font color="#400080">始表仙都集，复言欢乐殊。人生各有因，契阔不获俱。<BR>
</font></big>
<font color="#400080">一来田野中，日与人事疏。水木澄秋景，逍遥清赏馀。<BR>
</font></big>
<font color="#400080">枉驾怀前诺，引领岂斯须。无为便高翔，邈矣不可迂。
<P><big><font size="3" face="黑体" color="#000080"><strong><em>&nbsp;&nbsp; 卷190_27 </em></strong></font><font
face="黑体" color="#800080"> </font><font size="4" color="#800080" face="宋体">【答长安丞裴说】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">出身忝时士，于世本无机。爰以林壑趣，遂成顽钝姿。<BR>
</font></big>
<font color="#400080">临流意已凄，采菊露未稀。举头见秋山，万事都若遗。<BR>
</font></big>
<font color="#400080">独践幽人踪，邈将亲友违。髦士佐京邑，怀念枉贞词。<BR>
</font></big>
<font color="#400080">久雨积幽抱，清樽宴良知。从容操剧务，文翰方见推。<BR>
</font></big>
<font color="#400080">安能戢羽翼，顾此林栖时。
<P><big><font size="3" face="黑体" color="#000080"><strong><em>&nbsp;&nbsp; 卷190_28 </em></strong></font><font
face="黑体" color="#800080"> </font><font size="4" color="#800080" face="宋体">【奉酬处士叔见示】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">挂缨守贫贱，积雪卧郊园。叔父亲降趾，壶觞携到门。<BR>
</font></big>
<font color="#400080">高斋乐宴罢，清夜道心存。即此同疏氏，可以一忘言。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_29 </em></strong></font><font
face="黑体" color="#800080"> </font><font size="4" color="#800080" face="宋体">【答库部韩郎中】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">高士不羁世，颇将荣辱齐。适委华冕去，欲还幽林栖。<BR>
</font></big>
<font color="#400080">虽怀承明恋，忻与物累暌。逍遥观运流，谁复识端倪。<BR>
</font></big>
<font color="#400080">而我岂高致，偃息平门西。愚者世所遗，沮溺共耕犁。<BR>
</font></big>
<font color="#400080">风雪积深夜，园田掩荒蹊。幸蒙相思札，款曲期见携。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_30 </em></strong></font><font
face="黑体" color="#800080"> </font><font size="4" color="#800080" face="宋体">【答畅校书当】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">偶然弃官去，投迹在田中。日出照茅屋，园林养愚蒙。<BR>
</font></big>
<font color="#400080">虽云无一资，樽酌会不空。且忻百谷成，仰叹造化功。<BR>
</font></big>
<font color="#400080">出入与民伍，作事靡不同。时伐南涧竹，夜还沣水东。<BR>
</font></big>
<font color="#400080">贫蹇自成退，岂为高人踪。览君金玉篇，彩色发我容。<BR>
</font></big>
<font color="#400080">日月欲为报，方春已徂冬。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_31 </em></strong></font><font
face="黑体" color="#800080"> </font><font size="4" color="#800080" face="宋体">【答崔都水】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">深夜竹亭雪，孤灯案上书。不遇无为化，谁复得闲居。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_32 </em></strong></font><font
face="黑体" color="#800080"> </font><font size="4" color="#800080" face="宋体">【酬令狐司录善福精舍见赠】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">野寺望山雪，空斋对竹林。我以养愚地，生君道者心。
<P><big><font size="3" face="黑体" color="#000080"><strong><em>&nbsp;&nbsp; 卷190_33 </em></strong></font><font
face="黑体" color="#800080"> </font><font size="4" color="#800080" face="宋体">【沣上精舍答赵氏外生伉】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">远迹出尘表，寓身双树林。如何小子伉，亦有超世心。<BR>
</font></big>
<font color="#400080">担书从我游，携手广川阴。云开夏郊绿，景晏青山沉。<BR>
</font></big>
<font color="#400080">对榻遇清夜，献诗合雅音。所推苟礼数，于性道岂深。<BR>
</font></big>
<font color="#400080">隐拙在冲默，经世昧古今。无为率尔言，可以致华簪。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_34 </em></strong></font><font
face="黑体" color="#800080"> </font><font size="4" color="#800080" face="宋体">【答赵氏生伉】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">暂与云林别，忽陪鸳鹭翔。看山不得去，知尔独相望。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_35 </em></strong></font><font
face="黑体" color="#800080"> </font><font size="4" color="#800080" face="宋体">【答端】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">郊园夏雨歇，闲院绿阴生。职事方无效，幽赏独违情。<BR>
</font></big>
<font color="#400080">物色坐如见，离抱怅多盈。况感夕凉气，闻此乱蝉鸣。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_36 </em></strong></font><font
face="黑体" color="#800080"> </font><font size="4" color="#800080" face="宋体">【答史馆张学士段柳庶子学士集贤院看花见寄兼呈柳学士】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">班杨秉文史，对院自为邻。馀香掩阁去，迟日看花频。<BR>
</font></big>
<font color="#400080">似雪飘阊阖，从风点近臣。南宫有芳树，不并禁垣春。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_37 </em></strong></font><font
face="黑体" color="#800080"> </font><font size="4" color="#800080" face="宋体">【答王郎中】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">卧阁枉芳藻，览旨怅秋晨。守郡犹羁寓，无以慰嘉宾。<BR>
</font></big>
<font color="#400080">野旷归云尽，天清晓露新。池荷凉已至，窗梧落渐频。<BR>
</font></big>
<font color="#400080">风物殊京国，邑里但荒榛。赋繁属军兴，政拙愧斯人。<BR>
</font></big>
<font color="#400080">髦士久台阁，中路一漂沦。归当列盛朝，岂念卧淮滨。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_38 </em></strong></font><font
face="黑体" color="#800080"> </font><font size="4" color="#800080" face="宋体">【答崔都水】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">亭亭心中人，迢迢居秦关。常缄素札去，适枉华章还。<BR>
</font></big>
<font color="#400080">忆在沣郊时，携手望秋山。久嫌官府劳，初喜罢秩闲。<BR>
</font></big>
<font color="#400080">终年不事业，寝食长慵顽。不知为时来，名籍挂郎间。<BR>
</font></big>
<font color="#400080">摄衣辞田里，华簪耀颓颜。卜居又依仁，日夕正追攀。<BR>
</font></big>
<font color="#400080">牧人本无术，命至苟复迁。离念积岁序，归途眇山川。<BR>
</font></big>
<font color="#400080">郡斋有佳月，园林含清泉。同心不在宴，樽酒徒盈前。<BR>
</font></big>
<font color="#400080">览君陈迹游，词意俱凄妍。忽忽已终日，将酬不能宣。<BR>
</font></big>
<font color="#400080">氓税况重叠，公门极熬煎。责逋甘首免，岁晏当归田。<BR>
</font></big>
<font color="#400080">勿厌守穷辙，慎为名所牵。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_39 </em></strong></font><font
face="黑体" color="#800080"> </font><font size="4" color="#800080" face="宋体">【答王卿送别】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">去马嘶春草，归人立夕阳。元知数日别，要使两情伤。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_40 </em></strong></font><font
face="黑体" color="#800080"> </font><font size="4" color="#800080" face="宋体">【答裴丞说归京所献】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">执事颇勤久，行去亦伤乖。家贫无僮仆，吏卒升寝斋。<BR>
</font></big>
<font color="#400080">衣服藏内箧，药草曝前阶。谁复知次第，C落且安排。<BR>
</font></big>
<font color="#400080">还期在岁晏，何以慰吾怀。
<P><big><font size="3" face="黑体" color="#000080"><strong><em>&nbsp;&nbsp; 卷190_41 </em></strong></font><font
face="黑体" color="#800080"> </font><font size="4" color="#800080" face="宋体">【答裴处士】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">遗民爱精舍，乘犊入青山。来署高阳里，不遇白衣还。<BR>
</font></big>
<font color="#400080">礼贤方化俗，闻风自款关。况子逸群士，栖息蓬蒿间。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_42 </em></strong></font><font
face="黑体" color="#800080"> </font><font size="4" color="#800080" face="宋体">【答杨奉礼】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">多病守山郡，自得接嘉宾。不见三四日，旷若十馀旬。<BR>
</font></big>
<font color="#400080">临觞独无味，对榻已生尘。一咏舟中作，洒雪忽惊新。<BR>
</font></big>
<font color="#400080">烟波见栖旅，景物具昭陈。秋塘唯落叶，野寺不逢人。<BR>
</font></big>
<font color="#400080">白事廷吏简，闲居文墨亲。高天池阁静，寒菊霜露频。<BR>
</font></big>
<font color="#400080">应当整孤棹，归来展殷勤。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_43 </em></strong></font><font
face="黑体" color="#800080"> </font><font size="4" color="#800080" face="宋体">【答端】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">坐忆故园人已老，宁知远郡雁还来。<br>长瞻西北是归路，独上城楼日几回。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷190_44 </em></strong></font><font
face="黑体" color="#800080"> </font><font size="4" color="#800080" face="宋体">【答n奴、重阳二甥（n奴赵氏甥伉，重阳崔氏甥播）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">弃职曾守拙，玩幽遂忘喧。山涧依硗瘠，竹树荫清源。<BR>
</font></big>
<font color="#400080">贫居烟火湿，岁熟梨枣繁。风雨飘茅屋，蒿草没瓜园。<BR>
</font></big>
<font color="#400080">群属相欢悦，不觉过朝昏。有时看禾黍，落日上秋原。<BR>
</font></big>
<font color="#400080">饮酒任真性，挥笔肆狂言。一朝忝兰省，三载居远藩。<BR>
</font></big>
<font color="#400080">复与诸弟子，篇翰每相敦。西园休习射，南池对芳樽。<BR>
</font></big>
<font color="#400080">山药经雨碧，海榴凌霜翻。念尔不同此，怅然复一论。<BR>
</font></big>
<font color="#400080">重阳守故家，n子旅湘沅。俱有缄中藻，恻恻动离魂。<BR>
</font></big>
<font color="#400080">不知何日见，衣上泪空存。
<P><big><font size="3" face="黑体" color="#000080"><strong><em>&nbsp;&nbsp; 卷190_45 </em></strong></font><font
face="黑体" color="#800080"> </font><font size="4" color="#800080" face="宋体">【答重阳】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">省札陈往事，怆忆数年中。一身朝北阙，家累守田农。<BR>
</font></big>
<font color="#400080">望山亦临水，暇日每来同。性情一疏散，园林多清风。<BR>
</font></big>
<font color="#400080">忽复隔淮海，梦想在沣东。病来经时节，起见秋塘空。<BR>
</font></big>
<font color="#400080">城郭连榛岭，鸟雀噪沟丛。坐使惊霜鬓，撩乱已如蓬。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_46 </em></strong></font><font
face="黑体" color="#800080"> </font><font size="4" color="#800080" face="宋体">【酬刘侍郎使君（刘太真）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">琼树凌霜雪，葱茜如芳春。英贤虽出守，本自玉阶人。<BR>
</font></big>
<font color="#400080">宿昔陪郎署，出入仰清尘。孰云俱列郡，比德岂为邻。<BR>
</font></big>
<font color="#400080">风雨飘海气，清凉悦心神。重门深夏昼，赋诗延众宾。<BR>
</font></big>
<font color="#400080">方以岁月旧，每蒙君子亲。继作郡斋什，远赠荆山珍。<BR>
</font></big>
<font color="#400080">高闲庶务理，游眺景物新。朋友亦远集，燕酌在佳辰。<BR>
</font></big>
<font color="#400080">始唱已惭拙，将酬益难伸。濡毫意黾勉，一用写勤。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_47 </em></strong></font><font
face="黑体" color="#800080"> </font><font size="4" color="#800080" face="宋体">【答令狐侍郎（令狐`）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">一凶乃一吉，一是复一非。孰能逃斯理，亮在识其微。<BR>
</font></big>
<font color="#400080">三黜故无愠，高贤当庶几。但以亲交恋，音容邈难希。<BR>
</font></big>
<font color="#400080">况昔别离久，俱忻藩守归。朝宴方陪厕，山川又乖违。<BR>
</font></big>
<font color="#400080">吴门冒海雾，峡路凌连矶。同会在京国，相望涕沾衣。<BR>
</font></big>
<font color="#400080">明时重英才，当复列彤闱。白玉虽尘垢，拂拭还光辉。
<P><big><font size="3" face="黑体" color="#000080"><strong><em>&nbsp;&nbsp; 卷190_48 </em></strong></font><font
face="黑体" color="#800080"> </font><font size="4" color="#800080" face="宋体">【酬张协律】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">昔人鬻舂地，今人复一贤。属余藩守日，方君卧病年。<BR>
</font></big>
<font color="#400080">丽思阻文宴，芳踪阙宾筵。经时岂不怀，欲往事屡牵。<BR>
</font></big>
<font color="#400080">公府适烦倦，开缄莹新篇。非将握中宝，何以比其妍。<BR>
</font></big>
<font color="#400080">感兹栖寓词，想复z瘵缠。空宇风霜交，幽居情思绵。<BR>
</font></big>
<font color="#400080">当以贫非病，孰云白未玄。邑中有其人，憔悴即我愆。<BR>
</font></big>
<font color="#400080">由来牧守重，英俊得荐延。匪人等鸿毛，斯道何由宣。<BR>
</font></big>
<font color="#400080">遭时无早晚，蕴器俟良缘。观文心未衰，勿药疾当痊。<BR>
</font></big>
<font color="#400080">晨期简牍罢，驰慰子忡然。
<P><big><font size="3" face="黑体" color="#000080"><strong><em>&nbsp;&nbsp; 卷190_49 </em></strong></font><font
face="黑体" color="#800080"> </font><font size="4" color="#800080" face="宋体">【答秦十四校书（秦系）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">知掩山扉三十秋，鱼须翠碧弃床头。<br>莫道谢公方在郡，五言今日为君休。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷190_50 </em></strong></font><font
face="黑体" color="#800080"> </font><font size="4" color="#800080" face="宋体">【答宾】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">斜月才鉴帷，凝霜偏冷枕。持情须耿耿，故作单床寝。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_51 </em></strong></font><font
face="黑体" color="#800080"> </font><font size="4" color="#800080" face="宋体">【答郑骑曹青橘绝句（一作故人重九日求橘书中戏赠）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">怜君卧病思新橘，试摘犹酸亦未黄。<br>书后欲题三百颗，洞庭须待满林霜。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷190_52 </em></strong></font><font
face="黑体" color="#800080"> </font><font size="4" color="#800080" face="宋体">【奉和圣制重阳日赐宴】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">圣心忧万国，端居在穆清。玄功致海晏，锡宴表文明。<BR>
</font></big>
<font color="#400080">恩属重阳节，雨应此时晴。寒菊生池苑，高树出宫城。<BR>
</font></big>
<font color="#400080">捧藻千官处，垂戒百王程。复睹开元日，臣愚献颂声。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_53 </em></strong></font><font
face="黑体" color="#800080"> </font><font size="4" color="#800080" face="宋体">【和吴舍人早春归沐西亭言志】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">晓漏戒中禁，清香肃朝衣。一门双掌诰，伯侍仲言归。<BR>
</font></big>
<font color="#400080">亭高性情旷，职密交游稀。赋诗乐无事，解带偃南扉。<BR>
</font></big>
<font color="#400080">阳春美时泽，旭霁望山晖。幽禽响未转，东原绿犹微。<BR>
</font></big>
<font color="#400080">名虽列仙爵，心已遣尘机。即事同岩隐，圣渥良难违。
<P><big><font size="3" face="黑体" color="#000080"><strong><em>&nbsp;&nbsp; 卷190_54 </em></strong></font><font
face="黑体" color="#800080"> </font><font size="4" color="#800080" face="宋体">【奉和张大夫戏示青山郎】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">天生逸世姿，竹马不曾骑。览卷冰将释，援毫露欲垂。<BR>
</font></big>
<font color="#400080">金貂传几叶，玉树长新枝。荣禄何妨早，甘罗亦小儿。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_55 </em></strong></font><font
face="黑体" color="#800080"> </font><font size="4" color="#800080" face="宋体">【答河南李士巽题香山寺】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">洛都游宦日，少年携手行。投杯起芳席，总辔振华缨。<BR>
</font></big>
<font color="#400080">关塞有佳气，岩开伊水清。攀林憩佛寺，登高望都城。<BR>
</font></big>
<font color="#400080">蹉跎二十载，世务各所营。兹赏长在梦，故人安得并。<BR>
</font></big>
<font color="#400080">前岁守九江，恩诏赴咸京。因途再登历，山河属晴明。<BR>
</font></big>
<font color="#400080">寂寞僧侣少，苍茫林木成。墙宇或崩剥，不见旧题名。<BR>
</font></big>
<font color="#400080">旧游况存殁，独此泪交横。交横谁与同，书壁贻友生。<BR>
</font></big>
<font color="#400080">今兹守吴郡，绵思方未平。子复经陈迹，一感我深情。<BR>
</font></big>
<font color="#400080">远蒙恻怆篇，中有金玉声。反覆终难答，金玉尚为轻。
<P><big><font size="3" face="黑体" color="#000080"><strong><em>&nbsp;&nbsp; 卷190_56 </em></strong></font><font
face="黑体" color="#800080"> </font><font size="4" color="#800080" face="宋体">【答故人见谕】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">素寡名利心，自非周圆器。徒以岁月资，屡蒙藩条寄。<BR>
</font></big>
<font color="#400080">时风重书札，物情敦货遗。机杼十缣单，慵疏百函愧。<BR>
</font></big>
<font color="#400080">常负交亲责，且为一官累。况本C落人，归无置锥地。<BR>
</font></big>
<font color="#400080">省己已知非，枉书见深致。虽欲效区区，何由枉其志。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_57 </em></strong></font><font
face="黑体" color="#800080"> </font><font size="4" color="#800080" face="宋体">【酬阎员外陟】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">寒夜阻良觌，丛竹想幽居。虎符予已误，金丹子何如。<BR>
</font></big>
<font color="#400080">宴集观农暇，笙歌听讼馀。虽蒙一言教，自愧道情疏。
<P><big><font size="3" face="黑体" color="#000080"><strong><em>&nbsp;&nbsp; 卷190_58 </em></strong></font><font
face="黑体" color="#800080"> </font><font size="4" color="#800080" face="宋体">【酬秦征君、徐少府春日见寄】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">终日愧无政，与君聊散襟。城根山半腹，亭影水中心。<BR>
</font></big>
<font color="#400080">朗咏竹窗静，野情花径深。那能有馀兴，不作剡溪寻。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_59 </em></strong></font><font
face="黑体" color="#800080"> </font><font size="4" color="#800080" face="宋体">【冬夜宿司空曙野居，因寄酬赠】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">南北与山邻，蓬庵庇一身。繁霜疑有雪，荒草似无人。<BR>
</font></big>
<font color="#400080">遂性在耕稼，所交唯贱贫。何掾张椽傲，每重德璋亲。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_60 </em></strong></font><font
face="黑体" color="#800080"> </font><font size="4" color="#800080" face="宋体">【长安遇冯著】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">客从东方来，衣上灞陵雨。问客何为来，采山因买斧。<BR>
</font></big>
<font color="#400080">冥冥花正开，rr燕新乳。昨别今已春，鬓丝生几缕。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_61 </em></strong></font><font
face="黑体" color="#800080"> </font><font size="4" color="#800080" face="宋体">【将发楚州经宝应县访李二忽于州馆相遇月夜书事…李宝应】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">孤舟欲夜发，只为访情人。此地忽相遇，留连意更新。<BR>
</font></big>
<font color="#400080">停杯嗟别久，对月言家贫。一问临邛令，如何待上宾。
<P><big><font size="3" face="黑体" color="#000080"><strong><em>&nbsp;&nbsp; 卷190_62 </em></strong></font><font
face="黑体" color="#800080"> </font><font size="4" color="#800080" face="宋体">【广陵遇孟九云卿】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">雄藩本帝都，游士多俊贤。夹河树郁郁，华馆千里连。<BR>
</font></big>
<font color="#400080">新知虽满堂，中意颇未宣。忽逢翰林友，欢乐斗酒前。<BR>
</font></big>
<font color="#400080">高文激颓波，四海靡不传。西施且一笑，众女安得妍。<BR>
</font></big>
<font color="#400080">明月满淮海，哀鸿逝长天。所念京国远，我来君欲还。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_63 </em></strong></font><font
face="黑体" color="#800080"> </font><font size="4" color="#800080" face="宋体">【淮上遇洛阳李主簿】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">结茅临古渡，卧见长淮流。窗里人将老，门前树已秋。<BR>
</font></big>
<font color="#400080">寒山独过雁，暮雨远来舟。日夕逢归客，那能忘旧游。
<P><big><font size="3" face="黑体" color="#000080"><strong><em>&nbsp;&nbsp; 卷190_64 </em></strong></font><font
face="黑体" color="#800080"> </font><font size="4" color="#800080" face="宋体">【路逢崔、元二侍御避马见招，以诗见赠】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">一台称二妙，归路望行尘。俱是攀龙客，空为避马人。<BR>
</font></big>
<font color="#400080">见招翻R，相问良殷勤。日日吟趋府，弹冠岂有因。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷190_65 </em></strong></font><font
face="黑体" color="#800080"> </font><font size="4" color="#800080" face="宋体">【逢杨开府】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">少事武皇帝，无赖恃恩私。身作里中横，家藏亡命儿。<BR>
</font></big>
<font color="#400080">朝持樗蒲局，暮窃东邻姬。司隶不敢捕，立在白玉墀。<BR>
</font></big>
<font color="#400080">骊山风雪夜，长杨羽猎时。一字都不识，饮酒肆顽痴。<BR>
</font></big>
<font color="#400080">武皇升仙去，憔悴被人欺。读书事已晚，把笔学题诗。<BR>
</font></big>
<font color="#400080">两府始收迹，南宫谬见推。非才果不容，出守抚茕嫠。<BR>
</font></big>
<font color="#400080">忽逢杨开府，论旧涕俱垂。坐客何由识，惟有故人知。<br>
<P><big><font size="3" face="黑体" color="#000080"><strong><em>&nbsp;&nbsp; 卷190_66 </em></strong></font><font
face="黑体" color="#800080"> </font><font size="4" color="#800080" face="宋体">【休暇日访王侍御不遇】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">九日驱驰一日闲，寻君不遇又空还。<br>怪来诗思清人骨，门对寒流雪满山。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷190_67 </em></strong></font><font
face="黑体" color="#800080"> </font><font size="4" color="#800080" face="宋体">【因省风俗，访道士侄不见，题壁】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">去年涧水今亦流，去年杏花今又拆。<br>山人归来问是谁，还是去年行春客。<br>
<br>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
