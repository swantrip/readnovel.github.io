<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(下)・卷八百五十六</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷八百五十六</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷856_1 </em></strong></font><font
face="黑体" color="#800080"> </font><font size="4" color="#800080" face="宋体">【呈钟离云房】<a
href="authers/qzz_1876.htm" target="_blank"></font><font size="3" color="#0080FF"><font face="黑体">吕岩</font></a></big> 
<br>
</font><br>
<font color="#400080">生在儒家遇太平，悬缨重滞布衣轻。<br>谁能世上争名利，臣事玉皇归上清。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷856_2 </em></strong></font><font
face="黑体" color="#800080"> </font><font size="4" color="#800080" face="宋体">【献郑思远施真人二仙】<a
href="authers/qzz_1876.htm" target="_blank"></font><font size="3" color="#0080FF"><font face="黑体">吕岩</font></a></big> 
<br>
</font><br>
<font color="#400080">万劫千生到此生，此生身始觉飞轻。抛家别国云山外，<BR>
</font></big>
<font color="#400080">炼魄全魂日月精。比见至人论九鼎，欲穷大药访三清。<BR>
</font></big>
<font color="#400080">如今获遇真仙面，紫府仙扉得姓名。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷856_3 </em></strong></font><font
face="黑体" color="#800080"> </font><font size="4" color="#800080" face="宋体">【得火龙真人剑法】<a
href="authers/qzz_1876.htm" target="_blank"></font><font size="3" color="#0080FF"><font face="黑体">吕岩</font></a></big> 
<br>
</font><br>
<font color="#400080">昔年曾遇火龙君，一剑相传伴此身。天地山河从结沫，<BR>
</font></big>
<font color="#400080">星辰日月任停轮。须知本性绵多劫，空向人间历万春。<BR>
</font></big>
<font color="#400080">昨夜钟离传一语，六天宫殿欲成尘。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷856_4 </em></strong></font><font
face="黑体" color="#800080"> </font><font size="4" color="#800080" face="宋体">【七言】<a
href="authers/qzz_1876.htm" target="_blank"></font><font size="3" color="#0080FF"><font face="黑体">吕岩</font></a></big> 
<br>
</font><br>
<font color="#400080">周行独力出群伦，默默昏昏亘古存。无象无形潜造化，<BR>
</font></big>
<font color="#400080">有门有户在乾坤。色非色际谁穷处，空不空中自得根。<BR>
</font></big>
<font color="#400080">此道非从它外得，千言万语谩评论。<br><BR>
<font color="#400080">通灵一颗正金丹，不在天涯地角安。讨论穷经深莫究，<BR>
</font></big>
<font color="#400080">登山临水杳无看。光明暗寄希夷顶，赫赤高居混沌端。<BR>
</font></big>
<font color="#400080">举世若能知所寓，超凡入圣弗为难。<br><BR>
<font color="#400080">落魄红尘四十春，无为无事信天真。生涯只在乾坤鼎，<BR>
</font></big>
<font color="#400080">活计惟凭日月轮。八卦气中潜至宝，五行光里隐元神。<BR>
</font></big>
<font color="#400080">桑田改变依然在，永作人间出世人。<BR>
<font color="#400080">独处乾坤万象中，从头历历运元功。纵横北斗心机大，<BR>
</font></big>
<font color="#400080">颠倒南辰胆气雄。鬼哭神号金鼎结，鸡飞犬化玉炉空。<BR>
</font></big>
<font color="#400080">如何俗士寻常觅，不达希夷不可穷。<br><BR>
<font color="#400080">谁信华池路最深，非遐非迩奥难寻。九年采炼如红玉，<BR>
</font></big>
<font color="#400080">一日圆成似紫金。得了永祛寒暑逼，服之应免死生侵。<BR>
</font></big>
<font color="#400080">劝君门外修身者，端念思惟此道心。<br><BR>
<font color="#400080">水府寻铅合火铅，黑红红黑又玄玄。气中生气肌肤换，<BR>
</font></big>
<font color="#400080">精里含精性命专。药返便为真道士，丹还本是圣胎仙。<BR>
</font></big>
<font color="#400080">出神入定虚华语，徒费功夫万万年。<br><BR>
<font color="#400080">九鼎烹煎九转砂，区分时节更无差。精神气血归三要，<BR>
</font></big>
<font color="#400080">南北东西共一家。天地变通飞白雪，阴阳和合产金花。<BR>
</font></big>
<font color="#400080">终期凤诏空中降，跨虎骑龙谒紫霞。<BR>
<font color="#400080">凭君子后午前看，一脉天津在脊端。金阙内藏玄谷子，<BR>
</font></big>
<font color="#400080">玉池中坐太和官。只将至妙三周火，炼出通灵九转丹。<BR>
</font></big>
<font color="#400080">直指几多求道者，行藏莫离虎龙滩。<br><BR>
<font color="#400080">返本还元道气平，虚非形质转分明。水中白雪微微结，<BR>
</font></big>
<font color="#400080">火里金莲渐渐生。圣汞论时非有体，真铅穷看亦无名。<BR>
</font></big>
<font color="#400080">吾今为报修行者，莫向烧金问至精。<br><BR>
<font color="#400080">安排鼎灶炼玄根，进退须明卯酉门。绕电奔云飞日月，<BR>
</font></big>
<font color="#400080">驱龙走虎出乾坤。一丸因与红颜驻，九转能烧白发痕。<BR>
</font></big>
<font color="#400080">此道幽微知者少，茫茫尘世与谁论。<br><BR>
<font color="#400080">醍醐一盏诗一篇，暮醉朝吟不记年。乾马屡来游九地，<BR>
</font></big>
<font color="#400080">坤牛时驾出三天。白龟窟里夫妻会，青凤巢中子母圆。<BR>
</font></big>
<font color="#400080">提挈灵童山上望，重重叠叠是金钱。<BR>
<font color="#400080">认得东西木与金，自然炉鼎虎龙吟。但随天地明消息，<BR>
</font></big>
<font color="#400080">方识阴阳有信音。左掌南辰攀鹤羽，右擎北极剖龟心。<BR>
</font></big>
<font color="#400080">神仙亲口留斯旨，何用区区向外寻。<br><BR>
<font color="#400080">一本天机深更深，徒言万劫与千金。三冬大热玄中火，<BR>
</font></big>
<font color="#400080">六月霜寒表外阴。金为浮来方见性，木因沈后始知心。<BR>
</font></big>
<font color="#400080">五行颠倒堪消息，返本还元在己寻。<br><BR>
<font color="#400080">虎将龙军气宇雄，佩符持甲去匆匆。铺排剑戟奔如电，<BR>
</font></big>
<font color="#400080">罗列旌旗疾似风。活捉三尸焚鬼窟，生禽六贼破魔宫。<BR>
</font></big>
<font color="#400080">河清海晏乾坤净，世世安居道德中。<br><BR>
<font color="#400080">我家勤种我家田，内有灵苗活万年。花似黄金苞不大，<BR>
</font></big>
<font color="#400080">子如白玉颗皆圆。栽培全赖中宫土，灌溉须凭上谷泉。<BR>
</font></big>
<font color="#400080">直候九年功满日，和根拔入大罗天。<BR>
<font color="#400080">寻常学道说黄芽，万水千山觅转差。有畛有园难下种，<BR>
</font></big>
<font color="#400080">无根无脚自开花。九三鼎内烹如酪，六一炉中结似霞。<BR>
</font></big>
<font color="#400080">不日成丹应换骨，飞升遥指玉皇家。<br><BR>
<font color="#400080">四六关头路坦平，行人到此不须惊。从教犊驾轰轰转，<BR>
</font></big>
<font color="#400080">尽使羊车轧轧鸣。渡海经河稀阻滞，上天入地绝欹倾。<BR>
</font></big>
<font color="#400080">功成直入长生殿，袖出神珠彻夜明。<br><BR>
<font color="#400080">九六相交道气和，河车昼夜迸金波。呼时一一关头转，<BR>
</font></big>
<font color="#400080">吸处重重脉上摩。电激离门光海岳，雷轰震户动婆娑。<BR>
</font></big>
<font color="#400080">思量此道真长远，学者多迷溺爱河。<br><BR>
<font color="#400080">金丹不是小金丹，阴鼎阳炉里面安。尽道东山寻汞易，<BR>
</font></big>
<font color="#400080">岂知西海觅铅难。玄珠窟里行非远，赤水滩头去便端。<BR>
</font></big>
<font color="#400080">认得灵竿真的路，何劳礼月步星坛。<BR>
<font color="#400080">古今机要甚分明，自是众生力量轻。尽向有中寻有质，<BR>
</font></big>
<font color="#400080">谁能无里见无形。真铅圣汞徒虚费，玉室金关不解扃。<BR>
</font></big>
<font color="#400080">本色丹瓢推倒后，却吞丸药待延龄。<br><BR>
<font color="#400080">浮名浮利两何堪，回首归山味转甘。举世算无心可契，<BR>
</font></big>
<font color="#400080">谁人更与道相参。寸犹未到甘谈尺，一尚难明强说三。<BR>
</font></big>
<font color="#400080">经卷葫芦并拄杖，依前担入旧江南。<br><BR>
<font color="#400080">本来无作亦无行，行着之时是妄情。老氏语中犹未决，<BR>
</font></big>
<font color="#400080">瞿昙言下更难明。灵竿有节通天去，至药无根得地生。<BR>
</font></big>
<font color="#400080">今日与君无吝惜，功成只此是蓬瀛。<br><BR>
<font color="#400080">解将火种种刀圭，火种刀圭世岂知。山上长男骑白马，<BR>
</font></big>
<font color="#400080">水边少女牧乌龟。无中出有还丹象，阴里生阳大道基。<BR>
</font></big>
<font color="#400080">颠倒五行凭匠手，不逢匠手莫施为。<BR>
<font color="#400080">三千馀法论修行，第一烧丹路最亲。须是坎男端的物，<BR>
</font></big>
<font color="#400080">取他离女自然珍。烹成不死砂中汞，结出长生水里银。<BR>
</font></big>
<font color="#400080">九转九还功若就，定将衰老返长春。<br><BR>
<font color="#400080">欲种长生不死根，再营阴魄及阳魂。先教玄母归离户，<BR>
</font></big>
<font color="#400080">后遣空王镇坎门。虎到甲边风浩浩，龙居庚内水温温。<BR>
</font></big>
<font color="#400080">迷途争与轻轻泄，此理须凭达者论。<br><BR>
<font color="#400080">闭目存神玉户观，时来火候递相传。云飞海面龙吞汞，<BR>
</font></big>
<font color="#400080">风击岩巅虎伏铅。一旦炼成身内宝，等闲探得道中玄。<BR>
</font></big>
<font color="#400080">刀圭饵了丹书降，跳出尘笼上九天。<br><BR>
<font color="#400080">千日功夫不暂闲，河车搬载上昆山。虎抽白汞安炉里，<BR>
</font></big>
<font color="#400080">龙发红铅向鼎间。仙府记名丹已熟，阴司除籍命应还。<BR>
</font></big>
<font color="#400080">彩云捧足归何处，直入三清谢圣颜。<BR>
<font color="#400080">解匹真阴与正阳，三年功满结成霜。神龟出入庚辛位，<BR>
</font></big>
<font color="#400080">丹凤翱翔甲乙方。九鼎先辉双瑞气，三元中换五毫光。<BR>
</font></big>
<font color="#400080">尘中若有同机者，共住烟霄不死乡。<br><BR>
<font color="#400080">修生一路就中难，迷者徒将万卷看。水火均平方是药，<BR>
</font></big>
<font color="#400080">阴阳差互不成丹。守雌勿失雄方住，在黑无亏白自乾。<BR>
</font></big>
<font color="#400080">认得此般真妙诀，何忧风雨妒衰残。<br><BR>
<font color="#400080">才吞一粒便安然，十二重楼九曲连。庚虎循环餐绛雪，<BR>
</font></big>
<font color="#400080">甲龙夭乔迸灵泉。三三上应三千日，九九中延九万年。<BR>
</font></big>
<font color="#400080">须得有缘方可授，未曾轻泄与人传。<br><BR>
<font color="#400080">谁知神水玉华池，中有长生性命基。运用须凭龙与虎，<BR>
</font></big>
<font color="#400080">抽添全藉坎兼离。晨昏点尽黄金粉，顷刻修成玉石脂。<BR>
</font></big>
<font color="#400080">斋戒饵之千日后，等闲轻举上云梯。<BR>
<font color="#400080">九天云净鹤飞轻，衔简翩翩别太清。身外红尘随意换，<BR>
</font></big>
<font color="#400080">炉中白石立时成。九苞凤向空中舞，五色云从足下生。<BR>
</font></big>
<font color="#400080">回首便归天上去，愿将甘雨救焦氓。<br><BR>
<font color="#400080">婴儿迤逦降瑶阶，手握玄珠直下来。半夜紫云披素质，<BR>
</font></big>
<font color="#400080">几回赤气掩桃腮。微微笑处机关转，拂拂行时户牖开。<BR>
</font></big>
<font color="#400080">此是吾家真一子，庸愚谁敢等闲猜。<br><BR>
<font color="#400080">水得天符下玉都，三千日里积功夫。祷祈天地开金鼎，<BR>
</font></big>
<font color="#400080">收拾阴阳锁玉壶。便觉凡躯能变化，深知妙道不虚图。<BR>
</font></big>
<font color="#400080">时来试问尘中叟，这个玄机世有无。<br><BR>
<font color="#400080">谁识寰中达者人，生平解法水中银。一条拄杖撑天地，<BR>
</font></big>
<font color="#400080">三尺昆吾斩鬼神。大醉醉来眠月洞，高吟吟去傲红尘。<BR>
</font></big>
<font color="#400080">自从悟里终身后，赢得蓬壶永劫春。<BR>
<font color="#400080">红炉迸溅炼金英，一点灵珠透室明。摆动乾坤知道力，<BR>
</font></big>
<font color="#400080">逃移生死见功程。逍遥四海留踪迹，归去三清立姓名。<BR>
</font></big>
<font color="#400080">直上五云云路稳，紫鸾朱凤自来迎。<br><BR>
<font color="#400080">时人若要学长生，先是枢机昼夜行。恍惚中间专志气，<BR>
</font></big>
<font color="#400080">虚无里面固元精。龙交虎战三周毕，兔走乌飞九转成。<BR>
</font></big>
<font color="#400080">炼出一炉神圣药，五云归去路分明。<br><BR>
<font color="#400080">亦无得失亦无言，动即施功静即眠。驱遣赤牛耕宇宙，<BR>
</font></big>
<font color="#400080">分张玉粒种山川。栽培不惮劳千日，服食须知活万年。<BR>
</font></big>
<font color="#400080">今日示君君好信，教君见世作神仙。<br><BR>
<font color="#400080">不须两两与三三，只在昆仑第一岩。逢润自然情易伏，<BR>
</font></big>
<font color="#400080">遇炎常恐性难降。有时直入三元户，无事还归九曲江。<BR>
</font></big>
<font color="#400080">世上有人烧得住，寿齐天地更无双。<BR>
<font color="#400080">本末无非在玉都，亦曾陆地作凡夫。吞精食气先从有，<BR>
</font></big>
<font color="#400080">悟理归真便入无。水火自然成既济，阴阳和合自相符。<BR>
</font></big>
<font color="#400080">炉中炼出延年药，溟渤从教变复枯。<br><BR>
<font color="#400080">无名无利任优游，遇酒逢歌且唱酬。数载未曾经圣阙，<BR>
</font></big>
<font color="#400080">千年唯只在仙州。寻常水火三回进，真个夫妻一处收。<BR>
</font></big>
<font color="#400080">药就功成身羽化，更抛尘坌出凡流。<br><BR>
<font color="#400080">杳杳冥冥莫问涯，雕虫篆刻道之华。守中绝学方知奥，<BR>
</font></big>
<font color="#400080">抱一无言始见佳。自有物如黄菊蕊，更无色似碧桃花。<BR>
</font></big>
<font color="#400080">休将心地虚劳用，煮铁烧金转转差。<br><BR>
<font color="#400080">还丹功满未朝天，且向人间度有缘。拄杖两头担日月，<BR>
</font></big>
<font color="#400080">葫芦一个隐山川。诗吟自得闲中句，酒饮多遗醉后钱。<BR>
</font></big>
<font color="#400080">若问我修何妙法，不离身内汞和铅。<BR>
<font color="#400080">半红半黑道中玄，水养真金火养铅。解接往年三寸气，<BR>
</font></big>
<font color="#400080">还将运动一周天。烹煎尽在阴阳力，进退须凭日月权。<BR>
</font></big>
<font color="#400080">只此功成三岛外，稳乘鸾凤谒诸仙。<br><BR>
<font color="#400080">返本还元已到乾，能升能降号飞仙。一阳生是兴功日，<BR>
</font></big>
<font color="#400080">九转周为得道年。炼药但寻金里水，安炉先立地中天。<BR>
</font></big>
<font color="#400080">此中便是还丹理，不遇奇人誓莫传。<br><BR>
<font color="#400080">飞龙九五已升天，次第还当赤帝权。喜遇汞珠凝正午，<BR>
</font></big>
<font color="#400080">幸逢铅母结重玄。狂猿自伏何须炼，野马亲调不着鞭。<BR>
</font></big>
<font color="#400080">炼就一丸天上药，顿然心地永刚坚。<br><BR>
<font color="#400080">举世何人悟我家，我家别是一荣华。盈箱贮积登仙录，<BR>
</font></big>
<font color="#400080">满室收藏伏火砂。顿饮长生天上酒，常栽不死洞中花。<BR>
</font></big>
<font color="#400080">凡流若问吾生计，遍地纷纷五彩霞。<BR>
<font color="#400080">津能充渴气充粮，家住三清玉帝乡。金鼎炼来多外白，<BR>
</font></big>
<font color="#400080">玉虚烹处彻中黄。始知青帝离宫住，方信金精水府藏。<BR>
</font></big>
<font color="#400080">流俗要求玄妙理，参同契有两三行。<br><BR>
<font color="#400080">紫诏随鸾下玉京，元君相命会三清。便将金鼎丹砂饵，<BR>
</font></big>
<font color="#400080">时拂霞衣驾鹤行。天上双童持引，月中娇女执幡迎。<BR>
</font></big>
<font color="#400080">此时功满参真后，始信仙都有姓名。<br><BR>
<font color="#400080">修修修得到乾乾，方号人间一醉仙。世上光阴催短景，<BR>
</font></big>
<font color="#400080">洞中花木任长年。形飞峭壁非凡骨，神在玄宫别有天。<BR>
</font></big>
<font color="#400080">唯愿先生频一顾，更玄玄外问玄玄。<br><BR>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
