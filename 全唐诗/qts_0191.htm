<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(上)・卷一百九十一</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷一百九十一</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷191_1 </em></strong></font><font
face="黑体" color="#800080"> </font><font size="4" color="#800080" face="宋体">【有所思】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">借问堤上柳，青青为谁春。空游昨日地，不见昨日人。<BR>
</font></big>
<font color="#400080">缭绕万家井，往来车马尘。莫道无相识，要非心所亲。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_2 </em></strong></font><font
face="黑体" color="#800080"> </font><font size="4" color="#800080" face="宋体">【暮相思】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">朝出自不还，暮归花尽发。岂无终日会，惜此花间月。<BR>
</font></big>
<font color="#400080">空馆忽相思，微钟坐来歇。
<P><big><font size="3" face="黑体" color="#000080"><strong><em>&nbsp;&nbsp; 卷191_3 </em></strong></font><font
face="黑体" color="#800080"> </font><font size="4" color="#800080" face="宋体">【夏夜忆卢嵩】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">霭霭高馆暮，开轩涤烦襟。不知湘雨来，潇洒在幽林。<BR>
</font></big>
<font color="#400080">炎月得凉夜，芳樽谁与斟。故人南北居，累月间徽音。<BR>
</font></big>
<font color="#400080">人生无闲日，欢会当在今。反侧候天旦，层城苦沉沉。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_4 </em></strong></font><font
face="黑体" color="#800080"> </font><font size="4" color="#800080" face="宋体">【春思】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">野花如雪绕江城，坐见年芳忆帝京。<br>阊阖晓开凝碧树，曾陪鸳鹭听流莺。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷191_5 </em></strong></font><font
face="黑体" color="#800080"> </font><font size="4" color="#800080" face="宋体">【春中忆元二】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">雨歇万井春，柔条已含绿。徘徊洛阳陌，惆怅杜陵曲。<BR>
</font></big>
<font color="#400080">游丝正高下，啼鸟还断续。有酒今不同，思君莹如玉。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_6 </em></strong></font><font
face="黑体" color="#800080"> </font><font size="4" color="#800080" face="宋体">【怀素友子西】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">广陌并游骑，公堂接华襟。方欢遽见别，永日独沉吟。<BR>
</font></big>
<font color="#400080">阶暝流暗驶，气疏露已侵。层城湛深夜，片月生幽林。<BR>
</font></big>
<font color="#400080">往款良未遂，来觌旷无音。恒当清觞宴，思子玉山岑。<BR>
</font></big>
<font color="#400080">耿耿何以写，密言空委心。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_7 </em></strong></font><font
face="黑体" color="#800080"> </font><font size="4" color="#800080" face="宋体">【对韩少尹所赠砚有怀】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">故人谪遐远，留砚宠斯文。白水浮香墨，清池满夏云。<BR>
</font></big>
<font color="#400080">念离心已永，感物思徒纷。未有桂阳使，裁书一报君。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_8 </em></strong></font><font
face="黑体" color="#800080"> </font><font size="4" color="#800080" face="宋体">【月晦忆去年与亲友曲水游宴】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">晦赏念前岁，京国结良俦。骑出宣平里，饮对曲池流。<BR>
</font></big>
<font color="#400080">今朝隔天末，空园伤独游。雨歇林光变，塘绿鸟声幽。<BR>
</font></big>
<font color="#400080">凋氓积逋税，华鬓集新秋。谁言恋虎符，终当还旧丘。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_9 </em></strong></font><font
face="黑体" color="#800080"> </font><font size="4" color="#800080" face="宋体">【清明日忆诸弟】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">冷食方多病，开襟一忻然。终令思故郡，烟火满晴川。<BR>
</font></big>
<font color="#400080">杏粥犹堪食，榆羹已稍煎。唯恨乖亲燕，坐度此芳年。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_10 </em></strong></font><font
face="黑体" color="#800080"> </font><font size="4" color="#800080" face="宋体">【池上怀王卿】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">幽居捐世事，佳雨散园芳。入门霭已绿，水禽鸣春塘。<BR>
</font></big>
<font color="#400080">重云始成夕，忽霁尚残阳。轻舟因风泛，郡阁望苍苍。<BR>
</font></big>
<font color="#400080">私燕阻外好，临欢一停觞。兹游无时尽，旭日愿相将。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_11 </em></strong></font><font
face="黑体" color="#800080"> </font><font size="4" color="#800080" face="宋体">【立夏日忆京师诸弟】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">改序念芳辰，烦襟倦日永。夏木已成阴，公门昼恒静。<BR>
</font></big>
<font color="#400080">长风始飘阁，叠云才吐岭。坐想离居人，还当惜徂景。
<P><big><font size="3" face="黑体" color="#000080"><strong><em>&nbsp;&nbsp; 卷191_12 </em></strong></font><font
face="黑体" color="#800080"> </font><font size="4" color="#800080" face="宋体">【晓至园中忆诸弟、崔都水】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">山郭恒悄悄，林月亦娟娟。景清神已澄，事简虑绝牵。<BR>
</font></big>
<font color="#400080">秋塘遍衰草，晓露洗红莲。不见心所爱，兹赏岂为妍。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_13 </em></strong></font><font
face="黑体" color="#800080"> </font><font size="4" color="#800080" face="宋体">【怀琅琊、深标二释子】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">白云埋大壑，阴崖滴夜泉。应居西石室，月照山苍然。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_14 </em></strong></font><font
face="黑体" color="#800080"> </font><font size="4" color="#800080" face="宋体">【雨夜感怀】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">微雨洒高林，尘埃自萧散。耿耿心未平，沉沉夜方半。<BR>
</font></big>
<font color="#400080">独惊长簟冷，遽觉愁鬓换。谁能当此夕，不有盈襟叹。
<P><big><font size="3" face="黑体" color="#000080"><strong><em>&nbsp;&nbsp; 卷191_15 </em></strong></font><font
face="黑体" color="#800080"> </font><font size="4" color="#800080" face="宋体">【云阳馆怀谷口】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">清阶下流，云自谷口源。念昔白衣士，结庐在石门。<BR>
</font></big>
<font color="#400080">道高杳无累，景静得忘言。山夕绿阴满，世移清赏存。<BR>
</font></big>
<font color="#400080">吏役岂遑暇，幽怀复朝昏。云泉非所濯，萝月不可援。<BR>
</font></big>
<font color="#400080">长往遂真性，暂游恨卑喧。出身既事世，高躅难等论。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_16 </em></strong></font><font
face="黑体" color="#800080"> </font><font size="4" color="#800080" face="宋体">【忆沣上幽居】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">一来当复去，犹此厌樊笼。况我林栖子，朝服坐南宫。<BR>
</font></big>
<font color="#400080">唯独问啼鸟，还如沣水东。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_17 </em></strong></font><font
face="黑体" color="#800080"> </font><font size="4" color="#800080" face="宋体">【重九登滁城楼忆前岁九日归沣上赴崔都水及诸…凄然怀旧】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">今日重九宴，去岁在京师。聊回出省步，一赴郊园期。<BR>
</font></big>
<font color="#400080">嘉节始云迈，周辰已及兹。秋山满清景，当赏属乖离。<BR>
</font></big>
<font color="#400080">凋散民里阔，摧翳众木衰。楼中一长啸，恻怆起凉t。
<P><big><font size="3" face="黑体" color="#000080"><strong><em>&nbsp;&nbsp; 卷191_18 </em></strong></font><font
face="黑体" color="#800080"> </font><font size="4" color="#800080" face="宋体">【始夏南园思旧里】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">夏首云物变，雨馀草木繁。池荷初帖水，林花已扫园。<BR>
</font></big>
<font color="#400080">萦丛蝶尚乱，依阁鸟犹喧。对此残芳月，忆在汉陵原。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_19 </em></strong></font><font
face="黑体" color="#800080"> </font><font size="4" color="#800080" face="宋体">【登蒲塘驿沿路见泉谷村墅忽想京师旧居追怀昔年】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">青山导骑绕，春风行旆舒。均徭视属城，问疾躬里闾。<BR>
</font></big>
<font color="#400080">烟水依泉谷，川陆散樵渔。忽念故园日，复忆骊山居。<BR>
</font></big>
<font color="#400080">荏苒斑鬓及，梦寝婚宦初。不觉平生事，咄嗟二纪馀。<BR>
</font></big>
<font color="#400080">存殁阔已永，悲多欢自疏。高秩非为美，阑干泪盈裾。
<P><big><font size="3" face="黑体" color="#000080"><strong><em>&nbsp;&nbsp; 卷191_20 </em></strong></font><font
face="黑体" color="#800080"> </font><font size="4" color="#800080" face="宋体">【经函谷关】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">洪河绝山根，单轨出其侧。万古为要枢，往来何时息。<BR>
</font></big>
<font color="#400080">秦皇既恃险，海内被吞食。及嗣同覆颠，咽喉莫能塞。<BR>
</font></big>
<font color="#400080">炎灵讵西驾，娄子非经国。徒欲扼诸侯，不知恢至德。<BR>
</font></big>
<font color="#400080">圣朝及天宝，豺虎起东北。下沉战死魂，上结穷冤色。<BR>
</font></big>
<font color="#400080">古今虽共守，成败良可识。藩屏无俊贤，金汤独何力。<BR>
</font></big>
<font color="#400080">驰车一登眺，感慨中自恻。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_21 </em></strong></font><font
face="黑体" color="#800080"> </font><font size="4" color="#800080" face="宋体">【经武功旧宅】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">兹邑昔所游，嘉会常在目。历载俄二九，始往今来复。<BR>
</font></big>
<font color="#400080">戚戚居人少，茫茫野田绿。风雨经旧墟，毁垣迷往躅。<BR>
</font></big>
<font color="#400080">门临川流驶，树有羁雌宿。多累恒悲往，长年觉时速。<BR>
</font></big>
<font color="#400080">欲去中复留，徘徊结心曲。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_22 </em></strong></font><font
face="黑体" color="#800080"> </font><font size="4" color="#800080" face="宋体">【往云门郊居途经回流作】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">兹晨乃休暇，适往田家庐。原谷径途涩，春阳草木敷。<BR>
</font></big>
<font color="#400080">才遵板桥曲，复此清涧纡。崩壑方见射，回流忽已舒。<BR>
</font></big>
<font color="#400080">明灭泛孤景，杳霭含夕虚。无将为邑志，一酌澄波馀。
<P><big><font size="3" face="黑体" color="#000080"><strong><em>&nbsp;&nbsp; 卷191_23 </em></strong></font><font
face="黑体" color="#800080"> </font><font size="4" color="#800080" face="宋体">【乘月过西郊渡】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">远山含紫氛，春野霭云暮。值此归时月，留连西涧渡。<BR>
</font></big>
<font color="#400080">谬当文墨会，得与群英遇。赏逐乱流翻，心将清景悟。<BR>
</font></big>
<font color="#400080">行车俨未转，芳草空盈步。已举候亭火，犹爱村原树。<BR>
</font></big>
<font color="#400080">还当守故扃，怅恨秉幽素。
<P><big><font size="3" face="黑体" color="#000080"><strong><em>&nbsp;&nbsp; 卷191_24 </em></strong></font><font
face="黑体" color="#800080"> </font><font size="4" color="#800080" face="宋体">【晚归沣川】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">凌雾朝阊阖，落日返清川。簪组方暂解，临水一然。<BR>
</font></big>
<font color="#400080">昆弟忻来集，童稚满眼前。适意在无事，携手望秋田。<BR>
</font></big>
<font color="#400080">南岭横爽气，高林绕遥阡。野庐不锄理，翳翳起荒烟。<BR>
</font></big>
<font color="#400080">名秩斯逾分，廉退愧不全。已想平门路，晨骑复言旋。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_25 </em></strong></font><font
face="黑体" color="#800080"> </font><font size="4" color="#800080" face="宋体">【授衣还田里】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">公门悬甲令，浣濯遂其私。晨起怀怆恨，野田寒露时。<BR>
</font></big>
<font color="#400080">气收天地广，风凄草木衰。山明始重叠，川浅更逶迤。<BR>
</font></big>
<font color="#400080">烟火生闾里，禾黍积东。终然可乐业，时节一来斯。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_26 </em></strong></font><font
face="黑体" color="#800080"> </font><font size="4" color="#800080" face="宋体">【夕次盱眙县】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">落帆逗淮镇，停舫临孤驿。浩浩风起波，冥冥日沉夕。<BR>
</font></big>
<font color="#400080">人归山郭暗，雁下芦洲白。独夜忆秦关，听钟未眠客。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_27 </em></strong></font><font
face="黑体" color="#800080"> </font><font size="4" color="#800080" face="宋体">【春月观省属城，始憩东西林精舍】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">因时省风俗，布惠迨高年。建隼出浔阳，整驾游山川。<BR>
</font></big>
<font color="#400080">白云敛晴壑，群峰列遥天。羝槭门状，杳霭香炉烟。<BR>
</font></big>
<font color="#400080">榛荒屡I挂，逼侧殆覆颠。方臻释氏庐，时物屡华妍。<BR>
</font></big>
<font color="#400080">昙远昔经始，于兹s幽玄。东西竹林寺，灌注寒涧泉。<BR>
</font></big>
<font color="#400080">人事既云泯，岁月复已绵。殿宇馀丹绀，磴阁峭欹悬。<BR>
</font></big>
<font color="#400080">佳士亦栖息，善身绝尘缘。今我蒙朝寄，教化敷里。<BR>
</font></big>
<font color="#400080">道妙苟为得，出处理无偏。心当同所尚，迹岂辞缠牵。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_28 </em></strong></font><font
face="黑体" color="#800080"> </font><font size="4" color="#800080" face="宋体">【自蒲塘驿回驾经历山水】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">馆宿风雨滞，始晴行盖转。浔阳山水多，草木俱纷衍。<BR>
</font></big>
<font color="#400080">崎岖缘碧涧，苍翠践苔藓。高树夹潺，崩石横阴t。<BR>
</font></big>
<font color="#400080">野杏依寒拆，馀云冒岚浅。性惬形岂劳，境殊路遗缅。<BR>
</font></big>
<font color="#400080">忆昔终南下，佳游亦屡展。时禽下流暮，纷思何由遣。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_29 </em></strong></font><font
face="黑体" color="#800080"> </font><font size="4" color="#800080" face="宋体">【山行积雨，归途始霁】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">揽辔穷登降，阴雨遘二旬。但见白云合，不睹岩中春。<BR>
</font></big>
<font color="#400080">急涧岂易揭，峻途良难遵。深林猿声冷，沮洳虎迹新。<BR>
</font></big>
<font color="#400080">始霁升阳景，山水阅清晨。杂花积如雾，百卉萋已陈。<BR>
</font></big>
<font color="#400080">鸣驺屡骧首，归路自忻忻。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_30 </em></strong></font><font
face="黑体" color="#800080"> </font><font size="4" color="#800080" face="宋体">【伤逝（此后十九首，尽同德精舍旧居伤怀时所作）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">染白一为黑，焚木尽成灰。念我室中人，逝去亦不回。<BR>
</font></big>
<font color="#400080">结发二十载，宾敬如始来。提携属时屯，契阔忧患灾。<BR>
</font></big>
<font color="#400080">柔素亮为表，礼章夙所该。仕公不及私，百事委令才。<BR>
</font></big>
<font color="#400080">一旦入闺门，四屋满尘埃。斯人既已矣，触物但伤摧。<BR>
</font></big>
<font color="#400080">单居移时节，泣涕抚婴孩。知妄谓当遣，临感要难裁。<BR>
</font></big>
<font color="#400080">梦想忽如睹，惊起复徘徊。此心良无已，绕屋生蒿莱。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_31 </em></strong></font><font
face="黑体" color="#800080"> </font><font size="4" color="#800080" face="宋体">【往富平伤怀】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">晨起凌严霜，恸哭临素帷。驾言百里途，恻怆复何为。<BR>
</font></big>
<font color="#400080">昨者仕公府，属城常载驰。出门无所忧，返室亦熙熙。<BR>
</font></big>
<font color="#400080">今者掩筠扉，但闻童稚悲。丈夫须出入，顾尔内无依。<BR>
</font></big>
<font color="#400080">衔恨已酸骨，何况苦寒时。单车路萧条，回首长逶迟。<BR>
</font></big>
<font color="#400080">飘风忽截野，嘹唳雁起飞。昔时同往路，独往今讵知。
<P><big><font size="3" face="黑体" color="#000080"><strong><em>&nbsp;&nbsp; 卷191_32 </em></strong></font><font
face="黑体" color="#800080"> </font><font size="4" color="#800080" face="宋体">【出还】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">昔出喜还家，今还独伤意。入室掩无光，衔哀写虚位。<BR>
</font></big>
<font color="#400080">凄凄动幽幔，寂寂惊寒吹。幼女复何知，时来庭下戏。<BR>
</font></big>
<font color="#400080">咨嗟日复老，错莫身如寄。家人劝我餐，对案空垂泪。
<P><big><font size="3" face="黑体" color="#000080"><strong><em>&nbsp;&nbsp; 卷191_33 </em></strong></font><font
face="黑体" color="#800080"> </font><font size="4" color="#800080" face="宋体">【冬夜】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">杳杳日云夕，郁结谁为开。单衾自不暖，霜霰已皑皑。<BR>
</font></big>
<font color="#400080">晚岁沦夙志，惊鸿感深哀。深哀当何为，桃李忽凋摧。<BR>
</font></big>
<font color="#400080">帏帐徒自设，冥寞岂复来。平生虽恩重，迁去托穷埃。<BR>
</font></big>
<font color="#400080">抱此女曹恨，顾非高世才。振衣中夜起，河汉尚裴回。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_34 </em></strong></font><font
face="黑体" color="#800080"> </font><font size="4" color="#800080" face="宋体">【送终】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">奄忽逾时节，日月获其良。萧萧车马悲，祖载发中堂。<BR>
</font></big>
<font color="#400080">生平同此居，一旦异存亡。斯须亦何益，终复委山冈。<BR>
</font></big>
<font color="#400080">行出国南门，南望郁苍苍。日入乃云造，恸哭宿风霜。<BR>
</font></big>
<font color="#400080">晨迁俯玄庐，临诀但遑遑。方当永潜翳，仰视白日光。<BR>
</font></big>
<font color="#400080">俯仰遽终毕，封树已荒凉。独留不得还，欲去结中肠。<BR>
</font></big>
<font color="#400080">童稚知所失，啼号捉我裳。即事犹仓卒，岁月始难忘。
<P><big><font size="3" face="黑体" color="#000080"><strong><em>&nbsp;&nbsp; 卷191_35 </em></strong></font><font
face="黑体" color="#800080"> </font><font size="4" color="#800080" face="宋体">【除日】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">思怀耿如昨，季月已云暮。忽惊年复新，独恨人成故。<BR>
</font></big>
<font color="#400080">冰池始泮绿，梅援还飘素。淑景方转延，朝朝自难度。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_36 </em></strong></font><font
face="黑体" color="#800080"> </font><font size="4" color="#800080" face="宋体">【对芳树】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">迢迢芳园树，列映清池曲。对此伤人心，还如故时绿。<BR>
</font></big>
<font color="#400080">风条洒馀霭，露叶承新旭。佳人不再攀，下有往来躅。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_37 </em></strong></font><font
face="黑体" color="#800080"> </font><font size="4" color="#800080" face="宋体">【月夜】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">皓月流春城，华露积芳草。坐念绮窗空，翻伤清景好。<BR>
</font></big>
<font color="#400080">清景终若斯，伤多人自老。
<P><big><font size="3" face="黑体" color="#000080"><strong><em>&nbsp;&nbsp; 卷191_38 </em></strong></font><font
face="黑体" color="#800080"> </font><font size="4" color="#800080" face="宋体">【叹杨花】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">空蒙不自定，况值暄风度。旧赏逐流年，新愁忽盈素。<BR>
</font></big>
<font color="#400080">才萦下苑曲，稍满东城路。人意有悲欢，时芳独如故。
<P><big><font size="3" face="黑体" color="#000080"><strong><em>&nbsp;&nbsp; 卷191_39 </em></strong></font><font
face="黑体" color="#800080"> </font><font size="4" color="#800080" face="宋体">【过昭国里故第】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">不复见故人，一来过故宅。物变知景暄，心伤觉时寂。<BR>
</font></big>
<font color="#400080">池荒野筠合，庭绿幽草积。风散花意谢，鸟还山光夕。<BR>
</font></big>
<font color="#400080">宿昔方同赏，讵知今念昔。缄室在东厢，遗器不忍觌。<BR>
</font></big>
<font color="#400080">柔翰全分意，芳巾尚染泽。残工委筐箧，馀素经刀尺。<BR>
</font></big>
<font color="#400080">收此还我家，将还复愁惕。永绝携手欢，空存旧行迹。<BR>
</font></big>
<font color="#400080">冥冥独无语，杳杳将何适。唯思今古同，时缓伤与戚。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_40 </em></strong></font><font
face="黑体" color="#800080"> </font><font size="4" color="#800080" face="宋体">【夏日】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">已谓心苦伤，如何日方永。无人不昼寝，独坐山中静。<BR>
</font></big>
<font color="#400080">悟澹将遣虑，学空庶遗境。积俗易为侵，愁来复难整。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_41 </em></strong></font><font
face="黑体" color="#800080"> </font><font size="4" color="#800080" face="宋体">【端居感怀】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">沈沈积素抱，婉婉属之子。永日独无言，忽惊振衣起。<BR>
</font></big>
<font color="#400080">方如在帏室，复悟永终已。稚子伤恩绝，盛时若流水。<BR>
</font></big>
<font color="#400080">暄凉同寡趣，朗晦俱无理。寂性常喻人，滞情今在己。<BR>
</font></big>
<font color="#400080">空房欲云暮，巢燕亦来止。夏木遽成阴，绿苔谁复履。<BR>
</font></big>
<font color="#400080">感至竟何方，幽独长如此。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_42 </em></strong></font><font
face="黑体" color="#800080"> </font><font size="4" color="#800080" face="宋体">【悲纨扇】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">非关秋节至，讵是恩情改。掩谷艘盐蓿委箧凉空在。<BR>
</font></big>
<font color="#400080">何言永不发，暗使销光彩。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_43 </em></strong></font><font
face="黑体" color="#800080"> </font><font size="4" color="#800080" face="宋体">【闲斋对雨】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">幽独自盈抱，阴淡亦连朝。空斋对高树，疏雨共萧条。<BR>
</font></big>
<font color="#400080">巢燕翻泥湿，蕙花依砌消。端居念往事，倏忽苦惊飙。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_44 </em></strong></font><font
face="黑体" color="#800080"> </font><font size="4" color="#800080" face="宋体">【林园晚霁】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">雨歇见青山，落日照林园。山多烟鸟乱，林清风景翻。<BR>
</font></big>
<font color="#400080">提携唯子弟，萧散在琴言。同游不同意，耿耿独伤魂。<BR>
</font></big>
<font color="#400080">寂寞钟已尽，如何还入门。
<P><big><font size="3" face="黑体" color="#000080"><strong><em>&nbsp;&nbsp; 卷191_45 </em></strong></font><font
face="黑体" color="#800080"> </font><font size="4" color="#800080" face="宋体">【秋夜二首】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">庭树转萧萧，阴虫还戚戚。独向高斋眠，夜闻寒雨滴。<BR>
</font></big>
<font color="#400080">微风时动牖，残灯尚留壁。惆怅平生怀，偏来委今夕。<BR><BR>
<font color="#400080">霜露已凄凄，星汉复昭回。朔风中夜起，惊鸿千里来。<BR>
</font></big>
<font color="#400080">萧条凉叶下，寂寞清砧哀。岁晏仰空宇，心事若寒灰。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_46 </em></strong></font><font
face="黑体" color="#800080"> </font><font size="4" color="#800080" face="宋体">【感梦】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">岁月转芜漫，形影长寂寥。仿佛觏微梦，感叹起中宵。<BR>
</font></big>
<font color="#400080">绵思霭流月，惊魂飒回飙。谁念兹夕永，坐令颜鬓凋。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_47 </em></strong></font><font
face="黑体" color="#800080"> </font><font size="4" color="#800080" face="宋体">【同德精舍旧居伤怀】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">洛京十载别，东林访旧扉。山河不可望，存没意多违。<BR>
</font></big>
<font color="#400080">时迁迹尚在，同去独来归。还见窗中鸽，日暮绕庭飞。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_48 </em></strong></font><font
face="黑体" color="#800080"> </font><font size="4" color="#800080" face="宋体">【悲故交】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">白璧众求瑕，素丝易成污。万里颠沛还，高堂已长暮。<BR>
</font></big>
<font color="#400080">积愤方盈抱，缠哀忽逾度。念子从此终，黄泉竟谁诉。<BR>
</font></big>
<font color="#400080">一为时事感，岂独平生故。唯见荒丘原，野草涂朝露。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_49 </em></strong></font><font
face="黑体" color="#800080"> </font><font size="4" color="#800080" face="宋体">【张彭州前与缑氏冯少府各惠寄一篇多故未答…兼远简冯生】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">君昔掌文翰，西垣复石渠。朱衣乘白马，辉光照里闾。<BR>
</font></big>
<font color="#400080">余时忝南省，接宴愧空虚。一别守兹郡，蹉跎岁再除。<BR>
</font></big>
<font color="#400080">长怀关河表，永日简牍馀。郡中有方塘，凉阁对红蕖。<BR>
</font></big>
<font color="#400080">金玉蒙远贶，篇咏见吹嘘。未答平生意，已没九原居。<BR>
</font></big>
<font color="#400080">秋风吹寝门，长恸涕涟如。覆视缄中字，奄为昔人书。<BR>
</font></big>
<font color="#400080">发鬓已云白，交友日凋疏。冯生远同恨，憔悴在田庐。
<P><big><font size="3" face="黑体" color="#000080"><strong><em>&nbsp;&nbsp; 卷191_50 </em></strong></font><font
face="黑体" color="#800080"> </font><font size="4" color="#800080" face="宋体">【东林精舍见故殿中郑侍御题诗追旧书情涕泗横集…冯少府】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">仲月景气佳，东林一登历。中有故人诗，凄凉在高壁。<BR>
</font></big>
<font color="#400080">精思长悬世，音容已归寂。墨泽传洒馀，磨灭亲翰迹。<BR>
</font></big>
<font color="#400080">平生忽如梦，百事皆成昔。结骑京华年，挥文箧笥积。<BR>
</font></big>
<font color="#400080">朝廷重英彦，时辈分圭璧。永谢柏梁陪，独阙金门籍。<BR>
</font></big>
<font color="#400080">方婴存殁感，岂暇林泉适。雨馀山景寒，风散花光夕。<BR>
</font></big>
<font color="#400080">新知虽满堂，故情谁能觌。唯当同时友，缄寄空凄戚。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_51 </em></strong></font><font
face="黑体" color="#800080"> </font><font size="4" color="#800080" face="宋体">【同李二过亡友郑子故第（李与之故，非予所识）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">客车名未灭，没世恨应长。斜月知何照，幽林判自芳。<BR>
</font></big>
<font color="#400080">故人惊逝水，寒雀噪空墙。不是平生旧，遗踪要可伤。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_52 </em></strong></font><font
face="黑体" color="#800080"> </font><font size="4" color="#800080" face="宋体">【话旧（亭中对兄姊话兰陵崇贤怀真已来故事，泫然而作）】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">存亡三十载，事过悉成空。不惜沾衣泪，并话一宵中。
<P><big><font size="3" face="黑体" color="#000080"><strong><em>&nbsp;&nbsp; 卷191_53 </em></strong></font><font
face="黑体" color="#800080"> </font><font size="4" color="#800080" face="宋体">【至开化里寿春公故宅】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">宁知府中吏，故宅一徘徊。历阶存往敬，瞻位泣馀哀。<BR>
</font></big>
<font color="#400080">废井没荒草，阴牖生绿苔。门前车马散，非复昔时来。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_54 </em></strong></font><font
face="黑体" color="#800080"> </font><font size="4" color="#800080" face="宋体">【睢阳感怀】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">豺虎犯天纲，升平无内备。长驱阴山卒，略践三河地。<BR>
</font></big>
<font color="#400080">张侯本忠烈，济世有深智。坚壁梁宋间，远筹吴楚利。<BR>
</font></big>
<font color="#400080">穷年方绝输，邻援皆携贰。使者哭其庭，救兵终不至。<BR>
</font></big>
<font color="#400080">重围虽可越，藩翰谅难弃。饥喉待危巢，悬命中路坠。<BR>
</font></big>
<font color="#400080">甘从锋刃毙，莫夺坚贞志。宿将降贼庭，儒生独全义。<BR>
</font></big>
<font color="#400080">空城唯白骨，同往无贱贵。哀哉岂独今，千载当[欷。<br>
<P><big><font size="3" face="黑体" color="#000080"><strong><em>&nbsp;&nbsp; 卷191_55 </em></strong></font><font
face="黑体" color="#800080"> </font><font size="4" color="#800080" face="宋体">【广德中洛阳作】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">生长太平日，不知太平欢。今还洛阳中，感此方苦酸。<BR>
</font></big>
<font color="#400080">饮药本攻病，毒肠翻自残。王师涉河洛，玉石俱不完。<BR>
</font></big>
<font color="#400080">时节屡迁斥，山河长郁盘。萧条孤烟绝，日入空城寒。<BR>
</font></big>
<font color="#400080">蹇劣乏高步，缉遗守微官。西怀咸阳道，踯躅心不安。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_56 </em></strong></font><font
face="黑体" color="#800080"> </font><font size="4" color="#800080" face="宋体">【阊门怀古】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">独鸟下高树，遥知吴苑园。凄凉千古事，日暮倚阊门。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_57 </em></strong></font><font
face="黑体" color="#800080"> </font><font size="4" color="#800080" face="宋体">【感事】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">霜雪皎素丝，何意坠墨池。青苍犹可濯，黑色不可移。<BR>
</font></big>
<font color="#400080">女工再三叹，委弃当此时。岁寒虽无褐，机杼谁肯施。
<P><big><font size="3" face="黑体" color="#000080"><strong><em>&nbsp;&nbsp; 卷191_58 </em></strong></font><font
face="黑体" color="#800080"> </font><font size="4" color="#800080" face="宋体">【感镜】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">铸镜广陵市，菱花匣中发。夙昔尝许人，镜成人已没。<BR>
</font></big>
<font color="#400080">如冰结圆器，类璧无丝发。形影终不临，清光殊不歇。<BR>
</font></big>
<font color="#400080">一感平生言，松枝树秋月。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷191_59 </em></strong></font><font
face="黑体" color="#800080"> </font><font size="4" color="#800080" face="宋体">【叹白发】<a
href="authers/qzz_0432.htm" target="_blank"></font><font size="3" color="#0080FF"><font face="黑体">韦应物</font></a></big> 
<br>
</font><br>
<font color="#400080">还同一叶落，对此孤镜晓。丝缕乍难分，杨花复相绕。<BR>
</font></big>
<font color="#400080">时役人易衰，吾年白犹少。<br><BR>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
