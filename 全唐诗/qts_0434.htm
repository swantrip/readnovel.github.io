<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(中)・卷四百三十四</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷四百三十四</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷434_1 </em></strong></font><font
face="黑体" color="#800080"> </font><font size="4" color="#800080" face="宋体">【初入峡有感】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">上有万仞山，下有千丈水。苍苍两岸间，阔狭容一苇。<BR>
</font></big>
<font color="#400080">瞿唐呀直泻，滟屹中峙。未夜黑岩昏，无风白浪起。<BR>
</font></big>
<font color="#400080">大石如刀剑，小石如牙齿。一步不可行，况千三百里。<BR>
</font></big>
<font color="#400080">苒箬竹蔑<a href="../BZK/zdB.jpg"target="_blank">zB</a>，欹危楫师趾。一跌无完舟，吾生系于此。<br>
</font></big>
<font color="#400080">常闻仗忠信，蛮貊可行矣。自古漂沉人，岂尽非君子。<BR>
</font></big>
<font color="#400080">况吾时与命，蹇舛不足恃。常恐不才身，复作无名死。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_9 </em></strong></font><font
face="黑体" color="#800080"> </font><font size="4" color="#800080" face="宋体">【过昭君村（村在归州东北四十里）】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">灵珠产无种，彩云出无根。亦如彼姝子，生此遐陋村。<BR>
</font></big>
<font color="#400080">至丽物难掩，遽选入君门。独美众所嫉，终弃出塞垣。<BR>
</font></big>
<font color="#400080">唯此希代色，岂无一顾恩。事排势须去，不得由至尊。<BR>
</font></big>
<font color="#400080">白黑既可变，丹青何足论。竟埋代北骨，不返巴东魂。<BR>
</font></big>
<font color="#400080">惨澹晚云水，依稀旧乡园。妍姿化已久，但有村名存。<BR>
</font></big>
<font color="#400080">村中有遗老，指点为我言。不取往者戒，恐贻来者冤。<BR>
</font></big>
<font color="#400080">至今村女面，烧灼成瘢痕。
<P><big><font size="3" face="黑体" color="#000080"><strong><em>&nbsp;&nbsp; 卷434_10 </em></strong></font><font
face="黑体" color="#800080"> </font><font size="4" color="#800080" face="宋体">【自江州至忠州】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">前在浔阳日，已叹宾朋寡。忽忽抱忧怀，出门无处写。<BR>
</font></big>
<font color="#400080">今来转深僻，穷峡巅山下。五月断行舟，滟堆正如马。<BR>
</font></big>
<font color="#400080">巴人类猿，矍铄满山野。敢望见交亲，喜逢似人者。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_11 </em></strong></font><font
face="黑体" color="#800080"> </font><font size="4" color="#800080" face="宋体">【初到忠州登东楼，寄万州杨八使君】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">山束邑居窄，峡牵气候偏。林峦少平地，雾雨多阴天。<BR>
</font></big>
<font color="#400080">隐隐煮盐火，漠漠烧烟。赖此东楼夕，风月时然。<BR>
</font></big>
<font color="#400080">凭轩望所思，目断心涓涓。背春有去雁，上水无来船。<BR>
</font></big>
<font color="#400080">我怀巴东守，本是关西贤。平生已不浅，流落重相怜。<BR>
</font></big>
<font color="#400080">水梗漂万里，笼禽囚五年。新恩同雨露，远郡邻山川。<BR>
</font></big>
<font color="#400080">书信虽往复，封疆徒接连。其如美人面，欲见杳无缘。
<P><big><font size="3" face="黑体" color="#000080"><strong><em>&nbsp;&nbsp; 卷434_12 </em></strong></font><font
face="黑体" color="#800080"> </font><font size="4" color="#800080" face="宋体">【郡中】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">乡路音信断，山城日月迟。欲知州近远，阶前摘荔枝。<br>
<P><big><font size="3" face="黑体" color="#000080"><strong><em>&nbsp;&nbsp; 卷434_13 </em></strong></font><font
face="黑体" color="#800080"> </font><font size="4" color="#800080" face="宋体">【西楼夜】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">悄悄复悄悄，城隅隐林杪。山郭灯火稀，峡天星汉少。<BR>
</font></big>
<font color="#400080">年光东流水，生计南枝鸟。月没江沈沈，西楼殊未晓。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_14 </em></strong></font><font
face="黑体" color="#800080"> </font><font size="4" color="#800080" face="宋体">【东楼晓】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">脉脉复脉脉，东楼无宿客。城暗云雾多，峡深田地窄。<BR>
</font></big>
<font color="#400080">宵灯尚留焰，晨禽初展翮。欲知山高低，不见东方白。
<P><big><font size="3" face="黑体" color="#000080"><strong><em>&nbsp;&nbsp; 卷434_15 </em></strong></font><font
face="黑体" color="#800080"> </font><font size="4" color="#800080" face="宋体">【寄王质夫】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">忆始识君时，爱君世缘薄。我亦吏王畿，不为名利著。<BR>
</font></big>
<font color="#400080">春寻仙游洞，秋上云居阁。楼观水潺潺，龙潭花漠漠。<BR>
</font></big>
<font color="#400080">吟诗石上坐，引酒泉边酌。因话出处心，心期老岩壑。<BR>
</font></big>
<font color="#400080">忽从风雨别，遂被簪缨缚。君作出山云，我为入笼鹤。<BR>
</font></big>
<font color="#400080">笼深鹤残悴，山远云飘泊。去处虽不同，同负平生约。<BR>
</font></big>
<font color="#400080">今来各何在，老去随所托。我守巴南城，君佐征西幕。<BR>
</font></big>
<font color="#400080">年颜渐衰飒，生计仍萧索。方含去国愁，且羡从军乐。<BR>
</font></big>
<font color="#400080">旧游疑是梦，往事思如昨。相忆春又深，故山花正落。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_16 </em></strong></font><font
face="黑体" color="#800080"> </font><font size="4" color="#800080" face="宋体">【南宾郡斋即事，寄杨万州】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">山上巴子城，山下巴江水。中有穷独人，强名为刺史。<BR>
</font></big>
<font color="#400080">时时窃自哂，刺史岂如是。仓粟喂家人，黄缣裹妻子。<BR>
</font></big>
<font color="#400080">莓苔翳冠带，雾雨霾楼雉。衙鼓暮复朝，郡斋卧还起。<BR>
</font></big>
<font color="#400080">回头望南浦，亦在烟波里。而我复何嗟，夫君犹滞此。<br>
<P><big><font size="3" face="黑体" color="#000080"><strong><em>&nbsp;&nbsp; 卷434_17 </em></strong></font><font
face="黑体" color="#800080"> </font><font size="4" color="#800080" face="宋体">【招萧处士】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">峡内岂无人，所逢非所思。门前亦有客，相对不相知。<BR>
</font></big>
<font color="#400080">仰望但云树，俯顾惟妻儿。寝食起居外，端然无所为。<BR>
</font></big>
<font color="#400080">东郊萧处士，聊可与开眉。能饮满杯酒，善吟长句诗。<BR>
</font></big>
<font color="#400080">庭前吏散后，江畔路乾时。请君携竹杖，一赴郡斋期。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_18 </em></strong></font><font
face="黑体" color="#800080"> </font><font size="4" color="#800080" face="宋体">【庭槐】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">南方饶竹树，唯有青槐稀。十种七八死，纵活亦支离。<BR>
</font></big>
<font color="#400080">何此郡庭下，一株独华滋。蒙蒙碧烟叶，袅袅黄花枝。<BR>
</font></big>
<font color="#400080">我家渭水上，此树荫前墀。忽向天涯见，忆在故园时。<BR>
</font></big>
<font color="#400080">人生有情感，遇物牵所思。树木犹复尔，况见旧亲知。
<P><big><font size="3" face="黑体" color="#000080"><strong><em>&nbsp;&nbsp; 卷434_19 </em></strong></font><font
face="黑体" color="#800080"> </font><font size="4" color="#800080" face="宋体">【送客回晚兴】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">城上云雾开，沙头风浪定。参差乱山出，澹泞平江净。<BR>
</font></big>
<font color="#400080">行客舟已远，居人酒初醒。袅袅秋竹梢，巴蝉声似磬。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_20 </em></strong></font><font
face="黑体" color="#800080"> </font><font size="4" color="#800080" face="宋体">【东楼竹】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">潇洒城东楼，绕楼多修竹。森然一万竿，白粉封青玉。<BR>
</font></big>
<font color="#400080">卷帘睡初觉，欹枕看未足。影转色入楼，床席生浮绿。<BR>
</font></big>
<font color="#400080">空城绝宾客，向夕弥幽独。楼上夜不归，此君留我宿。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_21 </em></strong></font><font
face="黑体" color="#800080"> </font><font size="4" color="#800080" face="宋体">【九日登巴台】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">黍香酒初熟，菊暖花未开。闲听竹枝曲，浅酌茱萸杯。<BR>
</font></big>
<font color="#400080">去年重阳日，漂泊湓城隈。今岁重阳日，萧条巴子台。<BR>
</font></big>
<font color="#400080">旅鬓寻已白，乡书久不来。临觞一搔首，座客亦裴回。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_22 </em></strong></font><font
face="黑体" color="#800080"> </font><font size="4" color="#800080" face="宋体">【东城寻春】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">老色日上面，欢情日去心。今既不如昔，后当不如今。<BR>
</font></big>
<font color="#400080">今犹未甚衰，每事力可任。花时仍爱出，酒后尚能吟。<BR>
</font></big>
<font color="#400080">但恐如此兴，亦随日销沉。东城春欲老，勉强一来寻。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_23 </em></strong></font><font
face="黑体" color="#800080"> </font><font size="4" color="#800080" face="宋体">【江上送客】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">江花已萎绝，江草已消歇。远客何处归，孤舟今日发。<BR>
</font></big>
<font color="#400080">杜鹃声似哭，湘竹斑如血。共是多感人，仍为此中别。<br>
<P><big><font size="3" face="黑体" color="#000080"><strong><em>&nbsp;&nbsp; 卷434_24 </em></strong></font><font
face="黑体" color="#800080"> </font><font size="4" color="#800080" face="宋体">【桐花】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">春令有常候，清明桐始发。何此巴峡中，桐花开十月。<BR>
</font></big>
<font color="#400080">岂伊物理变，信是土宜别。地气反寒暄，天时倒生杀。<BR>
</font></big>
<font color="#400080">草木坚强物，所禀固难夺。风候一参差，荣枯遂乖剌。<BR>
</font></big>
<font color="#400080">况吾北人性，不耐南方热。强羸寿夭间，安得依时节。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_25 </em></strong></font><font
face="黑体" color="#800080"> </font><font size="4" color="#800080" face="宋体">【早祭风伯，因怀李十一舍人】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">远郡虽褊陋，时祀奉朝经。夙兴祭风伯，天气晓冥冥。<BR>
</font></big>
<font color="#400080">导骑与从吏，引我出东s。水雾重如雨，山火高于星。<BR>
</font></big>
<font color="#400080">忽忆早朝日，与君趋紫庭。步登龙尾道，却望终南青。<BR>
</font></big>
<font color="#400080">一别身向老，所思心未宁。至今想在耳，玉音尚玲玲。
<P><big><font size="3" face="黑体" color="#000080"><strong><em>&nbsp;&nbsp; 卷434_26 </em></strong></font><font
face="黑体" color="#800080"> </font><font size="4" color="#800080" face="宋体">【花下对酒二首】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">蔼蔼江气春，南宾闰正月。梅樱与桃杏，次第城上发。<BR>
</font></big>
<font color="#400080">红房烂簇火，素艳纷团雪。香惜委风飘，愁牵压枝折。<BR>
</font></big>
<font color="#400080">楼中老太守，头上新白发。冷澹病心情，暄和好时节。<BR>
</font></big>
<font color="#400080">故园音信断，远郡亲宾绝。欲问花前尊，依然为谁设。<BR><BR>
<font color="#400080">引手攀红樱，红樱落似霰。仰首看白日，白日走如箭。<BR>
</font></big>
<font color="#400080">年芳与时景，顷刻犹衰变。况是血肉身，安能长强健。<BR>
</font></big>
<font color="#400080">人心苦迷执，慕贵忧贫贱。愁色常在眉，欢容不上面。<BR>
</font></big>
<font color="#400080">况吾头半白，把镜非不见。何必花下杯，更待他人劝。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_27 </em></strong></font><font
face="黑体" color="#800080"> </font><font size="4" color="#800080" face="宋体">【不二门】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">两眼日将暗，四肢渐衰瘦。束带剩昔围，穿衣妨宽袖。<BR>
</font></big>
<font color="#400080">流年似江水，奔注无昏昼。志气与形骸，安得长依旧。<BR>
</font></big>
<font color="#400080">亦曾登玉陛，举措多纰缪。至今金阙籍，名姓独遗漏。<BR>
</font></big>
<font color="#400080">亦曾烧大药，消息乖火候。至今残丹砂，烧乾不成就。<BR>
</font></big>
<font color="#400080">行藏事两失，忧恼心交斗。化作憔悴翁，抛身在荒陋。<BR>
</font></big>
<font color="#400080">坐看老病逼，须得医王救。唯有不二门，其间无夭寿。
<P><big><font size="3" face="黑体" color="#000080"><strong><em>&nbsp;&nbsp; 卷434_28 </em></strong></font><font
face="黑体" color="#800080"> </font><font size="4" color="#800080" face="宋体">【我身】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">我身何所似，似彼孤生蓬。秋霜剪根断，浩浩随长风。<BR>
</font></big>
<font color="#400080">昔游秦雍间，今落巴蛮中。昔为意气郎，今作寂寥翁。<BR>
</font></big>
<font color="#400080">外貌虽寂寞，中怀颇冲融。赋命有厚薄，委心任穷通。<BR>
</font></big>
<font color="#400080">通当为大鹏，举翅摩苍穹。穷则为鹪鹩，一枝足自容。<BR>
</font></big>
<font color="#400080">苟知此道者，身穷心不穷。
<P><big><font size="3" face="黑体" color="#000080"><strong><em>&nbsp;&nbsp; 卷434_29 </em></strong></font><font
face="黑体" color="#800080"> </font><font size="4" color="#800080" face="宋体">【哭王质夫】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">仙游寺前别，别来十年馀。生别犹怏怏，死别复何如。<BR>
</font></big>
<font color="#400080">客从梓潼来，道君死不虚。惊疑心未信，欲哭复踟蹰。<BR>
</font></big>
<font color="#400080">踟蹰寝门侧，声发涕亦俱。衣上今日泪，箧中前月书。<BR>
</font></big>
<font color="#400080">怜君古人风，重有君子儒。篇咏陶谢辈，风流嵇阮徒。<BR>
</font></big>
<font color="#400080">出身既蹇屯，生世仍须臾。诚知天至高，安得不一呼。<BR>
</font></big>
<font color="#400080">江南有毒蟒，江北有妖狐。皆享千年寿，多于王质夫。<BR>
</font></big>
<font color="#400080">不知彼何德，不识此何辜。
<P><big><font size="3" face="黑体" color="#000080"><strong><em>&nbsp;&nbsp; 卷434_30 </em></strong></font><font
face="黑体" color="#800080"> </font><font size="4" color="#800080" face="宋体">【东坡种花二首】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">持钱买花树，城东坡上栽。但购有花者，不限桃杏梅。<BR>
</font></big>
<font color="#400080">百果参杂种，千枝次第开。天时有早晚，地力无高低。<BR>
</font></big>
<font color="#400080">红者霞艳艳，白者雪皑皑。游蜂逐不去，好鸟亦来栖。<BR>
</font></big>
<font color="#400080">前有长流水，下有小平台。时拂台上石，一举风前杯。<BR>
</font></big>
<font color="#400080">花枝荫我头，花蕊落我怀。独酌复独咏，不觉月平西。<BR>
</font></big>
<font color="#400080">巴俗不爱花，竟春无人来。唯此醉太守，尽日不能回。<BR><BR>
<font color="#400080">东坡春向暮，树木今何如。漠漠花落尽，翳翳叶生初。<BR>
</font></big>
<font color="#400080">每日领童仆，荷锄仍决渠。i土壅其本，引泉溉其枯。<BR>
</font></big>
<font color="#400080">小树低数尺，大树长丈馀。封植来几时，高下随扶疏。<BR>
</font></big>
<font color="#400080">养树既如此，养民亦何殊。将欲茂枝叶，必先救根株。<BR>
</font></big>
<font color="#400080">云何救根株，劝农均赋租。云何茂枝叶，省事宽刑书。<BR>
</font></big>
<font color="#400080">移此为郡政，庶几m俗苏。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_31 </em></strong></font><font
face="黑体" color="#800080"> </font><font size="4" color="#800080" face="宋体">【登城东古台】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">迢迢东郊上，有土青崔嵬。不知何代物，疑是巴王台。<BR>
</font></big>
<font color="#400080">巴歌久无声，巴宫没黄埃。靡靡春草合，牛羊缘四隈。<BR>
</font></big>
<font color="#400080">我来一登眺，目极心悠哉。始见江山势，峰叠水环回。<BR>
</font></big>
<font color="#400080">凭高视听旷，向远胸襟开。唯有故园念，时时东北来。
<P><big><font size="3" face="黑体" color="#000080"><strong><em>&nbsp;&nbsp; 卷434_32 </em></strong></font><font
face="黑体" color="#800080"> </font><font size="4" color="#800080" face="宋体">【哭诸故人，因寄元八】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">昨日哭寝门，今日哭寝门。借问所哭谁，无非故交亲。<BR>
</font></big>
<font color="#400080">伟卿既长往，质夫亦幽沦。屈指数年世，收涕自思身。<BR>
</font></big>
<font color="#400080">彼皆少于我，先为泉下人。我今头半白，焉得身久存。<BR>
</font></big>
<font color="#400080">好狂元郎中，相识二十春。昔见君生子，今闻君抱孙。<BR>
</font></big>
<font color="#400080">存者尽老大，逝者已成尘。早晚升平宅，开眉一见君。<br>
<P><big><font size="3" face="黑体" color="#000080"><strong><em>&nbsp;&nbsp; 卷434_33 </em></strong></font><font
face="黑体" color="#800080"> </font><font size="4" color="#800080" face="宋体">【郡中春宴，因赠诸客】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">仆本儒家子，待诏金马门。尘忝亲近地，孤负圣明恩。<BR>
</font></big>
<font color="#400080">一旦奉优诏，万里牧远人。可怜岛夷帅，自称为使君。<BR>
</font></big>
<font color="#400080">身骑马，口食涂江鳞。暗澹绯衫故，斓斑白发新。<BR>
</font></big>
<font color="#400080">是时岁二月，玉历布春分。颁条示皇泽，命宴及良辰。<BR>
</font></big>
<font color="#400080">冉冉趋府吏，蚩蚩聚州民。有如蛰虫鸟，亦应天地春。<BR>
</font></big>
<font color="#400080">薰草席铺坐，藤枝酒注樽。中庭无平地，高下随所陈。<BR>
</font></big>
<font color="#400080">蛮鼓声坎坎，巴女舞蹲蹲。使君居上头，掩口语众宾。<BR>
</font></big>
<font color="#400080">勿笑风俗陋，勿欺官府贫。蜂巢与蚁穴，随分有君臣。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_34 </em></strong></font><font
face="黑体" color="#800080"> </font><font size="4" color="#800080" face="宋体">【开元寺东池早春】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">池水暖温暾，水清波潋滟。簇簇青泥中，新蒲叶如剑。<BR>
</font></big>
<font color="#400080">梅房小白裹，柳彩轻黄染。顺气草熏熏，适情鸥泛泛。<BR>
</font></big>
<font color="#400080">旧游成梦寐，往事随阳焱。芳物感幽怀，一动平生念。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_35 </em></strong></font><font
face="黑体" color="#800080"> </font><font size="4" color="#800080" face="宋体">【东溪种柳】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">野性爱栽植，植柳水中坻。乘春持斧斫，裁截而树之。<BR>
</font></big>
<font color="#400080">长短既不一，高下随所宜。倚岸埋大干，临流插小枝。<BR>
</font></big>
<font color="#400080">松柏不可待，F楠固难移。不如种此树，此树易荣滋。<BR>
</font></big>
<font color="#400080">无根亦可活，成阴况非迟。三年未离郡，可以见依依。<BR>
</font></big>
<font color="#400080">种罢水边憩，仰头闲自思。富贵本非望，功名须待时。<BR>
</font></big>
<font color="#400080">不种东溪柳，端坐欲何为。
<P><big><font size="3" face="黑体" color="#000080"><strong><em>&nbsp;&nbsp; 卷434_36 </em></strong></font><font
face="黑体" color="#800080"> </font><font size="4" color="#800080" face="宋体">【卧小斋】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">朝起视事毕，晏坐饱食终。散步长廊下，卧退小斋中。<BR>
</font></big>
<font color="#400080">拙政自多暇，幽情谁与同。孰云二千石，心如田野翁。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_37 </em></strong></font><font
face="黑体" color="#800080"> </font><font size="4" color="#800080" face="宋体">【步东坡】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">朝上东坡步，夕上东坡步。东坡何所爱，爱此新成树。<BR>
</font></big>
<font color="#400080">种植当岁初，滋荣及春暮。信意取次栽，无行亦无数。<BR>
</font></big>
<font color="#400080">绿阴斜景转，芳气微风度。新叶鸟下来，萎花蝶飞去。<BR>
</font></big>
<font color="#400080">闲携斑竹杖，徐曳黄麻屦。欲识往来频，青芜成白路。<br>
<P><big><font size="3" face="黑体" color="#000080"><strong><em>&nbsp;&nbsp; 卷434_38 </em></strong></font><font
face="黑体" color="#800080"> </font><font size="4" color="#800080" face="宋体">【征秋税毕，题郡南亭】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">高城直下视，蠢蠢见巴蛮。安可施政教，尚不通语言。<BR>
</font></big>
<font color="#400080">且喜赋敛毕，幸闻闾井安。岂伊循良化，赖此丰登年。<BR>
</font></big>
<font color="#400080">案牍既简少，池馆亦清闲。秋雨檐果落，夕钟林鸟还。<BR>
</font></big>
<font color="#400080">南亭日潇洒，偃卧恣疏顽。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_39 </em></strong></font><font
face="黑体" color="#800080"> </font><font size="4" color="#800080" face="宋体">【蚊蟆】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">巴徼炎毒早，二月蚊蟆生。咂肤拂不去，绕耳薨薨声。<BR>
</font></big>
<font color="#400080">斯物颇微细，中人初甚轻。如有肤受谮，久则疮_成。<BR>
</font></big>
<font color="#400080">_成无奈何，所要防其萌。幺虫何足道，潜喻儆人情。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_40 </em></strong></font><font
face="黑体" color="#800080"> </font><font size="4" color="#800080" face="宋体">【登龙昌上寺望江南山，怀钱舍人】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">骑马出西郭，悠悠欲何之。独上高寺去，一与白云期。<BR>
</font></big>
<font color="#400080">虚槛晚潇洒，前山碧参差。忽似青龙阁，同望玉峰时。<BR>
</font></big>
<font color="#400080">因咏松雪句，永怀鸾鹤姿。六年不相见，况乃隔荣衰。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_41 </em></strong></font><font
face="黑体" color="#800080"> </font><font size="4" color="#800080" face="宋体">【郊下】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">西日照高树，树头子规鸣。东风吹野水，水畔江蓠生。<BR>
</font></big>
<font color="#400080">尽日看山立，有时寻涧行。兀兀长如此，何许似专城。<br>
<P><big><font size="3" face="黑体" color="#000080"><strong><em>&nbsp;&nbsp; 卷434_42 </em></strong></font><font
face="黑体" color="#800080"> </font><font size="4" color="#800080" face="宋体">【遣怀】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">乐往必悲生，泰来由否极。谁言此数然，吾道何终塞。<BR>
</font></big>
<font color="#400080">尝求詹尹卜，拂龟竟默默。亦曾仰问天，天但苍苍色。<BR>
</font></big>
<font color="#400080">自兹唯委命，名利心双息。近日转安闲，乡园亦休忆。<BR>
</font></big>
<font color="#400080">回看世间苦，苦在求不得。我今无所求，庶离忧悲域。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_43 </em></strong></font><font
face="黑体" color="#800080"> </font><font size="4" color="#800080" face="宋体">【岁晚】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">霜降水返壑，风落木归山。冉冉岁将宴，物皆复本源。<BR>
</font></big>
<font color="#400080">何此南迁客，五年独未还。命屯分已定，日久心弥安。<BR>
</font></big>
<font color="#400080">亦尝心与口，静念私自言。去国固非乐，归乡未必欢。<BR>
</font></big>
<font color="#400080">何须自生苦，舍易求其难。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_44 </em></strong></font><font
face="黑体" color="#800080"> </font><font size="4" color="#800080" face="宋体">【负冬日】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">杲杲冬日出，照我屋南隅。负暄闭目坐，和气生肌肤。<BR>
</font></big>
<font color="#400080">初似饮醇醪，又如蛰者苏。外融百骸畅，中适一念无。<BR>
</font></big>
<font color="#400080">旷然忘所在，心与虚空俱。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_45 </em></strong></font><font
face="黑体" color="#800080"> </font><font size="4" color="#800080" face="宋体">【委顺】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">山城虽荒芜，竹树有嘉色。郡俸诚不多，亦足充衣食。<BR>
</font></big>
<font color="#400080">外累由心起，心宁累自息。尚欲忘家乡，谁能算官职。<BR>
</font></big>
<font color="#400080">宜怀齐远近，委顺随南北。归去诚可怜，天涯住亦得。
<P><big><font size="3" face="黑体" color="#000080"><strong><em>&nbsp;&nbsp; 卷434_46 </em></strong></font><font
face="黑体" color="#800080"> </font><font size="4" color="#800080" face="宋体">【宿溪翁（时初除郎官赴朝）】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">众心爱金玉，众口贪酒肉。何如此溪翁，饮瓢亦自足。<BR>
</font></big>
<font color="#400080">溪南刈薪草，溪北修墙屋。岁种一顷田，春驱两黄犊。<BR>
</font></big>
<font color="#400080">于中甚安适，此外无营欲。溪畔偶相逢，庵中遂同宿。<BR>
</font></big>
<font color="#400080">醉翁向朝市，问我何官禄。虚言笑杀翁，郎官应列宿。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_47 </em></strong></font><font
face="黑体" color="#800080"> </font><font size="4" color="#800080" face="宋体">【重过寿泉，忆与杨九别时，因题店壁】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">商州南十里，有水名寿泉。涌出石崖下，流经山店前。<BR>
</font></big>
<font color="#400080">忆昔相送日，我去君言还。寒波与老泪，此地共潺。<BR>
</font></big>
<font color="#400080">一去历万里，再来经六年。形容已变改，处所犹依然。<BR>
</font></big>
<font color="#400080">他日君过此，殷勤吟此篇。
<P><big><font size="3" face="黑体" color="#000080"><strong><em>&nbsp;&nbsp; 卷434_48 </em></strong></font><font
face="黑体" color="#800080"> </font><font size="4" color="#800080" face="宋体">【西掖早秋直夜书意（自此后中书舍人时作）】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">凉风起禁掖，新月生宫沼。夜半秋暗来，万年枝袅袅。<BR>
</font></big>
<font color="#400080">炎凉递时节，钟鼓交昏晓。遇圣惜年衰，报恩愁力小。<BR>
</font></big>
<font color="#400080">素餐无补益，朱绶虚缠绕。冠盖栖野云，稻粱养山鸟。<BR>
</font></big>
<font color="#400080">量能私自省，所得已非少。五品不为贱，五十不为夭。<BR>
</font></big>
<font color="#400080">若无知足心，贪求何日了。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_49 </em></strong></font><font
face="黑体" color="#800080"> </font><font size="4" color="#800080" face="宋体">【庭松】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">堂下何所有，十松当我阶。乱立无行次，高下亦不齐。<BR>
</font></big>
<font color="#400080">高者三丈长，下者十尺低。有如野生物，不知何人栽。<BR>
</font></big>
<font color="#400080">接以青瓦屋，承之白沙台。朝昏有风月，燥湿无尘泥。<BR>
</font></big>
<font color="#400080">疏韵秋槭槭，凉阴夏凄凄。春深微雨夕，满叶珠蓑蓑。<BR>
</font></big>
<font color="#400080">岁暮大雪天，压枝玉皑皑。四时各有趣，万木非其侪。<BR>
</font></big>
<font color="#400080">去年买此宅，多为人所酢Ｒ患叶十口，移转就松来。<BR>
</font></big>
<font color="#400080">移来有何得，但得烦襟开。即此是益友，岂必交贤才。<BR>
</font></big>
<font color="#400080">顾我犹俗士，冠带走尘埃。未称为松主，时时一愧怀。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_50 </em></strong></font><font
face="黑体" color="#800080"> </font><font size="4" color="#800080" face="宋体">【竹窗】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">常爱辋川寺，竹窗东北廊。一别十馀载，见竹未曾忘。<BR>
</font></big>
<font color="#400080">今春二月初，卜居在新昌。未暇作厩库，且先营一堂。<BR>
</font></big>
<font color="#400080">开窗不糊纸，种竹不依行。意取北檐下，窗与竹相当。<BR>
</font></big>
<font color="#400080">绕屋声淅淅，逼人色苍苍。烟通杳霭气，月透玲珑光。<BR>
</font></big>
<font color="#400080">是时三伏天，天气热如汤。独此竹窗下，朝回解衣裳。<BR>
</font></big>
<font color="#400080">轻纱一幅巾，小簟六尺床。无客尽日静，有风终夜凉。<BR>
</font></big>
<font color="#400080">乃知前古人，言事颇谙详。清风北窗卧，可以傲羲皇。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_51 </em></strong></font><font
face="黑体" color="#800080"> </font><font size="4" color="#800080" face="宋体">【同韩侍郎游郑家池吟诗小饮】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">野艇容三人，晚池流浼浼。悠然依棹坐，水思如江海。<BR>
</font></big>
<font color="#400080">宿雨洗沙尘，晴风荡烟霭。残阳上竹树，枝叶生光彩。<BR>
</font></big>
<font color="#400080">我本偶然来，景物如相待。白鸥惊不起，绿芡行堪采。<BR>
</font></big>
<font color="#400080">齿发虽已衰，性灵未云改。逢诗遇杯酒，尚有心情在。<br>
<P><big><font size="3" face="黑体" color="#000080"><strong><em>&nbsp;&nbsp; 卷434_52 </em></strong></font><font
face="黑体" color="#800080"> </font><font size="4" color="#800080" face="宋体">【晚归有感】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">朝吊李家孤，暮问崔家疾。回马独归来，低眉心郁郁。<BR>
</font></big>
<font color="#400080">平生所善者，多不过六七。如何十年间，零落三无一。<BR>
</font></big>
<font color="#400080">刘曾梦中见，元向花前失。渐老与谁游，春城好风日。<br>
<P><big><font size="3" face="黑体" color="#000080"><strong><em>&nbsp;&nbsp; 卷434_53 </em></strong></font><font
face="黑体" color="#800080"> </font><font size="4" color="#800080" face="宋体">【曲江感秋二首】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">元和二年秋，我年三十七。长庆二年秋，我年五十一。<BR>
</font></big>
<font color="#400080">中间十四年，六年居谴黜。穷通与荣悴，委运随外物。<BR>
</font></big>
<font color="#400080">遂师庐山远，重吊湘江屈。夜听竹枝愁，秋看滟堆没。<BR>
</font></big>
<font color="#400080">近辞巴郡印，又秉纶闱笔。晚遇何足言，白发映朱绂。<BR>
</font></big>
<font color="#400080">销沉昔意气，改换旧容质。独有曲江秋，风烟如往日。<BR>
<font color="#400080">疏芜南岸草，萧飒西风树。秋到未几时，蝉声又无数。<BR>
</font></big>
<font color="#400080">莎平绿茸合，莲落青房露。今日临望时，往年感秋处。<BR>
</font></big>
<font color="#400080">池中水依旧，城上山如故。独我鬓间毛，昔黑今垂素。<BR>
</font></big>
<font color="#400080">荣名与壮齿，相避如朝暮。时命始欲来，年颜已先去。<BR>
</font></big>
<font color="#400080">当春不欢乐，临老徒惊误。故作咏怀诗，题于曲江路。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_54 </em></strong></font><font
face="黑体" color="#800080"> </font><font size="4" color="#800080" face="宋体">【玩松竹二首】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">龙蛇隐大泽，麋鹿游丰草。栖凤安于梧，潜鱼乐于藻。<BR>
</font></big>
<font color="#400080">吾亦爱吾庐，庐中乐吾道。前松后修竹，偃卧可终老。<BR>
</font></big>
<font color="#400080">各附其所安，不知他物好。<BR>
<font color="#400080">坐爱前檐前，卧爱北窗北。窗竹多好风，檐松有嘉色。<BR>
</font></big>
<font color="#400080">幽怀一以合，俗含随缘息。在尔虽无情，于予即有得。<BR>
</font></big>
<font color="#400080">乃知性相近，不必动与植。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷434_55 </em></strong></font><font
face="黑体" color="#800080"> </font><font size="4" color="#800080" face="宋体">【衰病无趣，因吟所怀】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">朝餐多不饱，夜卧常少睡。自觉寝食间，多无少年味。<BR>
</font></big>
<font color="#400080">平生好诗酒，今亦将舍弃。酒唯下药饮，无复曾欢醉。<BR>
</font></big>
<font color="#400080">诗多听人吟，自不题一字。病姿与衰相，日夜相继至。<BR>
</font></big>
<font color="#400080">况当尚少朝，弥惭居近侍。终当求一郡，聚少渔樵费。<BR>
</font></big>
<font color="#400080">合口便归山，不问人间事。
<P><big><font size="3" face="黑体" color="#000080"><strong><em>&nbsp;&nbsp; 卷434_56 </em></strong></font><font
face="黑体" color="#800080"> </font><font size="4" color="#800080" face="宋体">【逍遥咏】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">亦莫恋此身，亦莫厌此身。此身何足恋，万劫烦恼根。<BR>
</font></big>
<font color="#400080">此身何足厌，一聚虚空尘。无恋亦无厌，始是逍遥人。<BR><BR>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
