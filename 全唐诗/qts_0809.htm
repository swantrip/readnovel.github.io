<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(下)・卷八百零九</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷八百零九</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷809_1 </em></strong></font><font
face="黑体" color="#800080"> </font><font size="4" color="#800080" face="宋体">【酬皇甫冉西陵见寄（一作西陵渡）】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">西陵潮信满，岛屿没中流。越客依风水，相思南渡头。<BR>
</font></big>
<font color="#400080">寒光生极浦，落日映沧洲。何事扬帆去，空惊海上鸥。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_2 </em></strong></font><font
face="黑体" color="#800080"> </font><font size="4" color="#800080" face="宋体">【溪行即事】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">近夜山更碧，入林溪转清。不知伏牛事，潭洞何从横。<BR>
</font></big>
<font color="#400080">野岸烟初合，平湖月未生。孤舟屡失道，但听秋泉声。
<P><big><font size="3" face="黑体" color="#000080"><strong><em>&nbsp;&nbsp; 卷809_3 </em></strong></font><font
face="黑体" color="#800080"> </font><font size="4" color="#800080" face="宋体">【栖霞山夜坐】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">山头戒坛路，幽映雪岩侧。四面青石床，一峰苔藓色。<BR>
</font></big>
<font color="#400080">松风静复起，月影开还黑。何独乘夜来，殊非昼所得。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_4 </em></strong></font><font
face="黑体" color="#800080"> </font><font size="4" color="#800080" face="宋体">【宿天柱观（一作宿灵洞观）】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">石室初投宿，仙翁喜暂容。花源隔水见，洞府过山逢。<BR>
</font></big>
<font color="#400080">泉涌阶前地，云生户外峰。中宵自入定，非是欲降龙。<br>
<P><big><font size="3" face="黑体" color="#000080"><strong><em>&nbsp;&nbsp; 卷809_5 </em></strong></font><font
face="黑体" color="#800080"> </font><font size="4" color="#800080" face="宋体">【酬皇甫冉将赴无锡，于云门寺赠别】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">湖南通古寺，来往意无涯。欲识云门路，千峰到若耶。<BR>
</font></big>
<font color="#400080">春山子敬宅，古木谢敷家。自可长偕隐，那言相去赊。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_6 </em></strong></font><font
face="黑体" color="#800080"> </font><font size="4" color="#800080" face="宋体">【宜丰新泉】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">泉源新涌出，洞澈映纤云。稍落芙蓉沼，初淹苔藓文。<BR>
</font></big>
<font color="#400080">素将空意合，净与众流分。每到清宵月，泠泠梦里闻。
<P><big><font size="3" face="黑体" color="#000080"><strong><em>&nbsp;&nbsp; 卷809_7 </em></strong></font><font
face="黑体" color="#800080"> </font><font size="4" color="#800080" face="宋体">【静林精舍】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">静林溪路远，萧帝有遗踪。水击罗浮磬，山鸣于阗钟。<BR>
</font></big>
<font color="#400080">灯传三世火，树老万株松。无数烟霞色，空闻昔卧龙。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_8 </em></strong></font><font
face="黑体" color="#800080"> </font><font size="4" color="#800080" face="宋体">【江行寄张舍人】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">客程终日风尘苦，蓬转还家未有期。林色晓分残雪后，<BR>
</font></big>
<font color="#400080">角声寒奏落帆时。月高星使东看远，云破霜鸿北度迟。<BR>
</font></big>
<font color="#400080">流荡此心难共说，千峰澄霁隔琼枝。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_9 </em></strong></font><font
face="黑体" color="#800080"> </font><font size="4" color="#800080" face="宋体">【送王颖悟归左绵】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">客意天南兴已阑，不堪言别向仙官。梦摇玉随旄节，<BR>
</font></big>
<font color="#400080">心到金华忆杏坛。荒郊极望归云尽，瘦马空嘶落日残。<BR>
</font></big>
<font color="#400080">想得故山青霭里，泉声入夜独潺潺。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_10 </em></strong></font><font
face="黑体" color="#800080"> </font><font size="4" color="#800080" face="宋体">【安公】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">弥天称圣哲，象法初赖。弘道识行藏，匡时知进退。<BR>
</font></big>
<font color="#400080">秦王轻与举，习生重酬对。学文古篆中，义显心经内。<BR>
</font></big>
<font color="#400080">法服应华夏，金言流海岱。西方浮云间，更陪龙华会。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_11 </em></strong></font><font
face="黑体" color="#800080"> </font><font size="4" color="#800080" face="宋体">【林公】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">支公信高逸，久向山林住。时将孙许游，岂以形骸遇。<BR>
</font></big>
<font color="#400080">幸辞天子诏，复览名臣疏。西晋尚虚无，南朝久沦误。<BR>
</font></big>
<font color="#400080">因谈老庄意，乃尽逍遥趣。谁为竹林贤，风流相比附。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_12 </em></strong></font><font
face="黑体" color="#800080"> </font><font size="4" color="#800080" face="宋体">【远公】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">远公逢道安，一朝弃儒服。真机久消歇，世教空拘束。<BR>
</font></big>
<font color="#400080">誓入罗浮中，遂栖庐山曲。禅经初纂定，佛语新名目。<BR>
</font></big>
<font color="#400080">钵帽绝朝宗，簪裾翻拜伏。东林多隐士，为我辞荣禄。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_13 </em></strong></font><font
face="黑体" color="#800080"> </font><font size="4" color="#800080" face="宋体">【雨后欲寻天目山，问元、骆二公溪路】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">昨夜云生天井东，春山一雨一回风。<br>林花并逐溪流下，欲上龙池通不通。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷809_14 </em></strong></font><font
face="黑体" color="#800080"> </font><font size="4" color="#800080" face="宋体">【题僧院】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">虎溪闲月引相过，带雪松枝挂薜萝。<br>无限青山行欲尽，白云深处老僧多。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷809_15 </em></strong></font><font
face="黑体" color="#800080"> </font><font size="4" color="#800080" face="宋体">【宿静林寺】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">山寺门前多古松，溪行欲到已闻钟。<br>中宵引领寻高顶，月照云峰凡几重。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷809_16 </em></strong></font><font
face="黑体" color="#800080"> </font><font size="4" color="#800080" face="宋体">【再还宜丰寺】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">再寻招隐地，重会息心期。樵客问归日，山僧记别时。<BR>
</font></big>
<font color="#400080">野云阴远甸，秋雨涨前陂。勿谓探形胜，吾今不好奇。
<P><big><font size="3" face="黑体" color="#000080"><strong><em>&nbsp;&nbsp; 卷809_17 </em></strong></font><font
face="黑体" color="#800080"> </font><font size="4" color="#800080" face="宋体">【春日山斋】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">野径东风起，山扉度日开。晴光拆红萼，流水长青苔。<BR>
</font></big>
<font color="#400080">逋客殊未去，芳时已再来。非关恋春草，自是欲裴回。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_18 </em></strong></font><font
face="黑体" color="#800080"> </font><font size="4" color="#800080" face="宋体">【留别忠州故人（一作惟审诗）】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">一身无定处，万里独销魂。芳草迷归路，春流滴泪痕。<BR>
</font></big>
<font color="#400080">几时休旅食，何夜宿江村。欲识相思苦，空山啼暮猿。<br>
<P><big><font size="3" face="黑体" color="#000080"><strong><em>&nbsp;&nbsp; 卷809_19 </em></strong></font><font
face="黑体" color="#800080"> </font><font size="4" color="#800080" face="宋体">【送别】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">凭高莫送远，看欲断归心。别恨啼猿苦，相思流水深。<BR>
</font></big>
<font color="#400080">翠云南涧影，丹桂晚山阴。若未来双鹄，辽城何更寻。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_20 </em></strong></font><font
face="黑体" color="#800080"> </font><font size="4" color="#800080" face="宋体">【送冽寺主之京迎禅和尚】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">禅门居此地，瞻望在虚空。水国月未上，苍生如梦中。<BR>
</font></big>
<font color="#400080">上人知机士，瓶锡慰樊笼。彼土诸梵众，嗟君扬道风。
<P><big><font size="3" face="黑体" color="#000080"><strong><em>&nbsp;&nbsp; 卷809_21 </em></strong></font><font
face="黑体" color="#800080"> </font><font size="4" color="#800080" face="宋体">【送王法师之西川】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">旅游无近远，要自别魂销。官柳乡愁乱，春山客路遥。<BR>
</font></big>
<font color="#400080">伴行芳草远，缘兴野花飘。计日功成后，还将辅圣朝。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_22 </em></strong></font><font
face="黑体" color="#800080"> </font><font size="4" color="#800080" face="宋体">【送范律师往果州】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">终南千古后，独尔继卿名。离障非今日，修因是几生。<BR>
</font></big>
<font color="#400080">乱峰寒影暮，深涧野流清。远客归心苦，难为此别情。<br>
<P><big><font size="3" face="黑体" color="#000080"><strong><em>&nbsp;&nbsp; 卷809_23 </em></strong></font><font
face="黑体" color="#800080"> </font><font size="4" color="#800080" face="宋体">【送明素上人归楚觐省】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">能将疏懒背时人，不厌孤萍任此身。江上昔年同出处，<BR>
</font></big>
<font color="#400080">天涯今日共风尘。平湖旧隐应残雪，芳草归心未隔春。<BR>
</font></big>
<font color="#400080">前路倍怜多胜事，到家知庆彩衣新。<BR>
<P><big><font size="3" face="黑体" color="#000080"><strong><em>&nbsp;&nbsp; 卷809_24 </em></strong></font><font
face="黑体" color="#800080"> </font><font size="4" color="#800080" face="宋体">【项王庙（一作栖一诗）】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">缅想咸阳事可嗟，楚歌哀怨思无涯。八千子弟归何处，<BR>
</font></big>
<font color="#400080">万里鸿沟属汉家。弓断阵前争日月，血流垓下定龙蛇。<BR>
</font></big>
<font color="#400080">拔山力尽乌江水，今日悠悠空浪花。<BR>
<P><big><font size="3" face="黑体" color="#000080"><strong><em>&nbsp;&nbsp; 卷809_25 </em></strong></font><font
face="黑体" color="#800080"> </font><font size="4" color="#800080" face="宋体">【酬陈明府舟中见赠】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">长溪通夜静，素舸与人闲。月影沈秋水，风声落暮山。<BR>
</font></big>
<font color="#400080">稻花千顷外，莲叶两河间。陶令多真意，相思一解颜。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_26 </em></strong></font><font
face="黑体" color="#800080"> </font><font size="4" color="#800080" face="宋体">【题东兰若】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">上人禅室路裴回，万木清阴向日开。寒竹影侵行径石，<BR>
</font></big>
<font color="#400080">秋风声入诵经台。闲云不系从舒卷，狎鸟无机任往来。<BR>
</font></big>
<font color="#400080">更惜片阳谈妙理，归时莫待暝钟催。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_27 </em></strong></font><font
face="黑体" color="#800080"> </font><font size="4" color="#800080" face="宋体">【送朱放】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">苦见人间世，思归洞里天。纵令山鸟语，不废野人眠。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_28 </em></strong></font><font
face="黑体" color="#800080"> </font><font size="4" color="#800080" face="宋体">【归岑山过惟审上人别业（一作归岑山留别）】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">禅客无心忆薜萝，自然行径向山多。<br>知君欲问人间事，始与浮云共一过。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷809_29 </em></strong></font><font
face="黑体" color="#800080"> </font><font size="4" color="#800080" face="宋体">【于潜道中呈元八处士】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">苕水滩行浅，潜州路渐深。参差远岫色，迢递野人心。<BR>
</font></big>
<font color="#400080">冻涧冰难释，秋山日易阴。不知天目下，何处是云林。
<P><big><font size="3" face="黑体" color="#000080"><strong><em>&nbsp;&nbsp; 卷809_30 </em></strong></font><font
face="黑体" color="#800080"> </font><font size="4" color="#800080" face="宋体">【送殷判官归上都】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">漾舟云路客，来过夕阳时。向背堪遗恨，逢迎宿未期。<BR>
</font></big>
<font color="#400080">水容愁暮急，花影动春迟。别后王孙草，青青入梦思。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_31 </em></strong></font><font
face="黑体" color="#800080"> </font><font size="4" color="#800080" face="宋体">【赠别皇甫曾】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">幽人从远岳，过客爱春山。高驾能相送，孤游且未还。<BR>
</font></big>
<font color="#400080">紫苔封井石，绿竹掩柴关。若到云峰外，齐心去住间。<br>
<P><big><font size="3" face="黑体" color="#000080"><strong><em>&nbsp;&nbsp; 卷809_32 </em></strong></font><font
face="黑体" color="#800080"> </font><font size="4" color="#800080" face="宋体">【送陈允初卜居麻园】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">欲向麻源隐，能寻谢客踪。空山几千里，幽谷第三重。<BR>
</font></big>
<font color="#400080">茅宇宁须葺，荷衣不待缝。因君见往事，为我谢乔松。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_33 </em></strong></font><font
face="黑体" color="#800080"> </font><font size="4" color="#800080" face="宋体">【秋题刘逸人林泉】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">凉飙乱黄叶，迟客橘阴清。萝径封行迹，云门闭野情。<BR>
</font></big>
<font color="#400080">零林秋露响，穿竹暮烟轻。莫恋幽栖地，怀安却败名。
<P><big><font size="3" face="黑体" color="#000080"><strong><em>&nbsp;&nbsp; 卷809_34 </em></strong></font><font
face="黑体" color="#800080"> </font><font size="4" color="#800080" face="宋体">【自大林与韩明府归郭中精舍】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">野客同舟楫，相携复一归。孤烟生暮景，远岫带春晖。<BR>
</font></big>
<font color="#400080">不道还山是，谁云向郭非。禅门有通隐，喧寂共忘机。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_35 </em></strong></font><font
face="黑体" color="#800080"> </font><font size="4" color="#800080" face="宋体">【同使君宿大梁驿】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">旌旗江上出，花外卷帘空。夜色临城月，春寒度水风。<BR>
</font></big>
<font color="#400080">虽然行李别，且喜语音同。若问匡庐事，终身愧远公。<br>
<P><big><font size="3" face="黑体" color="#000080"><strong><em>&nbsp;&nbsp; 卷809_36 </em></strong></font><font
face="黑体" color="#800080"> </font><font size="4" color="#800080" face="宋体">【题黄公陶翰别业（一作处一诗，一作苏广文诗）】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">闻说花源堪避秦，幽寻数月不逢人。烟霞洞里无鸡犬，<BR>
</font></big>
<font color="#400080">风雨林间有鬼神。黄公石上三芝秀，陶令门前五柳春。<BR>
</font></big>
<font color="#400080">醉卧白云闲入梦，不知何物是吾身。<BR>
<P><big><font size="3" face="黑体" color="#000080"><strong><em>&nbsp;&nbsp; 卷809_37 </em></strong></font><font
face="黑体" color="#800080"> </font><font size="4" color="#800080" face="宋体">【哭卫尚书】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">画戟重门楚水阴，天涯欲暮共伤心。南荆双戟痕犹在，<BR>
</font></big>
<font color="#400080">北斗孤魂望已深。莲花幕下悲风起，细柳营边晓月临。<BR>
</font></big>
<font color="#400080">有路茫茫向谁问，感君空有泪沾襟。<BR>
<P><big><font size="3" face="黑体" color="#000080"><strong><em>&nbsp;&nbsp; 卷809_38 </em></strong></font><font
face="黑体" color="#800080"> </font><font size="4" color="#800080" face="宋体">【赠灵澈禅师】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">禅师来往翠微间，万里千峰到剡山。<br>何时共到天台里，身与浮云处处闲。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷809_39 </em></strong></font><font
face="黑体" color="#800080"> </font><font size="4" color="#800080" face="宋体">【将出宜丰寺留题山房】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">池上莲荷不自开，山中流水偶然来。<br>若言聚散定由我，未是回时那得回。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷809_40 </em></strong></font><font
face="黑体" color="#800080"> </font><font size="4" color="#800080" face="宋体">【妙乐观（一作题王乔观传傅道士所居）】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">王乔所居空山观，白云至今凝不散。坛场月路几千年，<BR>
</font></big>
<font color="#400080">往往吹笙下天半。瀑布西行过石桥，黄精采根还采苗。<BR>
</font></big>
<font color="#400080">忽见一人檠茶碗，d花昨夜风吹满。自言家处在东坡，<BR>
</font></big>
<font color="#400080">白犬相随邀我过。松间石上有棋局，能使樵人烂斧柯。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_41 </em></strong></font><font
face="黑体" color="#800080"> </font><font size="4" color="#800080" face="宋体">【与元居士青山潭饮茶】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">野泉烟火白云间，坐饮香茶爱此山。<br>岩下维舟不忍去，青溪流水暮潺潺。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷809_42 </em></strong></font><font
face="黑体" color="#800080"> </font><font size="4" color="#800080" face="宋体">【送人得荡子归倡妇（一作行不归）】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">垂涕凭回信，为语柳园人。情知独难守，又是一阳春。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷809_43 </em></strong></font><font
face="黑体" color="#800080"> </font><font size="4" color="#800080" face="宋体">【句】<a
href="authers/qzz_1789.htm" target="_blank"></font><font size="3" color="#0080FF"><font face="黑体">灵一</font></a></big> 
<br>
</font><br>
<font color="#400080">滤泉侵月起，扫径避虫行。（《丹铅录》）<br><BR>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
