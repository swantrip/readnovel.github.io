<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(中)・卷四百四十二</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷四百四十二</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷442_1 </em></strong></font><font
face="黑体" color="#800080"> </font><font size="4" color="#800080" face="宋体">【吟元郎中白须诗，兼饮雪水茶，因题壁上】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">吟咏霜毛句，闲尝雪水茶。城中展眉处，只是有元家。
<P><big><font size="3" face="黑体" color="#000080"><strong><em>&nbsp;&nbsp; 卷442_2 </em></strong></font><font
face="黑体" color="#800080"> </font><font size="4" color="#800080" face="宋体">【吴七郎中山人，待制班中，偶赠绝句】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">金马东门只日开，汉庭待诏重仙才。<br>第三松树非华表，那得辽东鹤下来。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_3 </em></strong></font><font
face="黑体" color="#800080"> </font><font size="4" color="#800080" face="宋体">【和张十八秘书谢裴相公寄马】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">齿齐膘足毛头腻，秘阁张郎叱拨驹。洗了颔花翻假锦，<BR>
</font></big>
<font color="#400080">走时蹄汗蹋真珠。青衫乍见曾惊否，红粟难赊得饱无。<BR>
</font></big>
<font color="#400080">丞相寄来应有意，遣君骑去上云衢。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_4 </em></strong></font><font
face="黑体" color="#800080"> </font><font size="4" color="#800080" face="宋体">【答山侣】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">颔下髭须半是丝，光阴向后几多时。非无解挂簪缨意，<BR>
</font></big>
<font color="#400080">未有支持伏腊资。冒热冲寒徒自取，随行逐队欲何为。<BR>
</font></big>
<font color="#400080">更惭山侣频传语，五十归来道未迟。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_5 </em></strong></font><font
face="黑体" color="#800080"> </font><font size="4" color="#800080" face="宋体">【早朝思退居】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">霜严月苦欲明天，忽忆闲居思浩然。自问寒灯夜半起，<BR>
</font></big>
<font color="#400080">何如暖被日高眠。唯惭老病披朝服，莫虑饥寒计俸钱。<BR>
</font></big>
<font color="#400080">随有随无且归去，拟求丰足是何年。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_6 </em></strong></font><font
face="黑体" color="#800080"> </font><font size="4" color="#800080" face="宋体">【曲江亭晚望】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">曲江岸北凭栏干，水面阴生日脚残。尘路行多绿袍故，<BR>
</font></big>
<font color="#400080">风亭立久白须寒。诗成暗著闲心记，山好遥偷病眼看。<BR>
</font></big>
<font color="#400080">不被马前提省印，何人信道是郎官。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_7 </em></strong></font><font
face="黑体" color="#800080"> </font><font size="4" color="#800080" face="宋体">【初除主客郎中知制诰与王十一李七元九…同宿话旧感怀】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">闲宵静话喜还悲，聚散穷通不自知。已分云泥行异路，<BR>
</font></big>
<font color="#400080">忽惊鸡鹤宿同枝。紫垣曹署荣华地，白发郎官老丑时。<BR>
</font></big>
<font color="#400080">莫怪不如君气味，此中来校十年迟。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_8 </em></strong></font><font
face="黑体" color="#800080"> </font><font size="4" color="#800080" face="宋体">【西省对花忆忠州东坡新花树，因寄题东楼】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">每看阙下丹青树，不忘天边锦绣林。西掖垣中今日眼，<BR>
</font></big>
<font color="#400080">南宾楼上去年心。花含春意无分别，物感人情有浅深。<BR>
</font></big>
<font color="#400080">最忆东坡红烂熳，野桃山杏水林檎。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_9 </em></strong></font><font
face="黑体" color="#800080"> </font><font size="4" color="#800080" face="宋体">【寄题忠州小楼桃花】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">再游巫峡知何日，总是秦人说向谁。<br>长忆小楼风月夜，红栏干上两三枝。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_10 </em></strong></font><font
face="黑体" color="#800080"> </font><font size="4" color="#800080" face="宋体">【中书连直，寒食不归，因怀元九】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">去岁清明日，南巴古郡楼。今年寒食夜，西省凤池头。<BR>
</font></big>
<font color="#400080">并上新人直，难随旧伴游。诚知视草贵，未免对花愁。<BR>
</font></big>
<font color="#400080">鬓发茎茎白，光阴寸寸流。经春不同宿，何异在忠州。
<P><big><font size="3" face="黑体" color="#000080"><strong><em>&nbsp;&nbsp; 卷442_11 </em></strong></font><font
face="黑体" color="#800080"> </font><font size="4" color="#800080" face="宋体">【春忆二林寺旧游，因寄朗、满、晦三上人】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">一别东林三度春，每春常似忆情亲。头陀会里为逋客，<BR>
</font></big>
<font color="#400080">供奉班中作老臣。清净久辞香火伴，尘劳难索幻泡身。<BR>
</font></big>
<font color="#400080">最惭僧社题桥处，十八人名空一人。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_12 </em></strong></font><font
face="黑体" color="#800080"> </font><font size="4" color="#800080" face="宋体">【和元少尹新授官】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">官稳身应泰，春风信马行。纵忙无苦事，虽病有心情。<BR>
</font></big>
<font color="#400080">厚禄儿孙饱，前驱道路荣。花时八入直，无暇贺元兄。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_13 </em></strong></font><font
face="黑体" color="#800080"> </font><font size="4" color="#800080" face="宋体">【朝回和元少尹绝句】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">朝客朝回回望好，尽纡朱紫佩金银。<br>此时独与君为伴，马上青袍唯两人。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_14 </em></strong></font><font
face="黑体" color="#800080"> </font><font size="4" color="#800080" face="宋体">【重和元少尹】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">凤阁舍人京亚尹，白头俱未著绯衫。<br>南宫起请无消息，朝散何时得入衔。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_15 </em></strong></font><font
face="黑体" color="#800080"> </font><font size="4" color="#800080" face="宋体">【中书夜直梦忠州】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">阁下灯前梦，巴南城里游。觅花来渡口，寻寺到山头。<BR>
</font></big>
<font color="#400080">江色分明绿，猿声依旧愁。禁钟惊睡觉，唯不上东楼。<br>
<P><big><font size="3" face="黑体" color="#000080"><strong><em>&nbsp;&nbsp; 卷442_16 </em></strong></font><font
face="黑体" color="#800080"> </font><font size="4" color="#800080" face="宋体">【醉后】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">酒后高歌且放狂，门前闲事莫思量。<br>犹嫌小户长先醒，不得多时住醉乡。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_17 </em></strong></font><font
face="黑体" color="#800080"> </font><font size="4" color="#800080" face="宋体">【待漏入阁书事，奉赠元九学士阁老】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">衙排宣政仗，门启紫宸关。彩笔停书命，花砖趁立班。<BR>
</font></big>
<font color="#400080">稀星点银砾，残月堕金环。暗漏犹传水，明河渐下山。<BR>
</font></big>
<font color="#400080">从东分地色，向北仰天颜。碧缕炉烟直，红垂佩尾闲。<BR>
</font></big>
<font color="#400080">纶闱惭并入，翰苑忝先攀。笑我青袍故，饶君茜绶殷。<BR>
</font></big>
<font color="#400080">诗仙归洞里，酒病滞人间。好去鸳鸾侣，冲天便不还。<br>
<P><big><font size="3" face="黑体" color="#000080"><strong><em>&nbsp;&nbsp; 卷442_18 </em></strong></font><font
face="黑体" color="#800080"> </font><font size="4" color="#800080" face="宋体">【晚春重到集贤院】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">官曹清切非人境，风月鲜明是洞天。满砌荆花铺紫毯，<BR>
</font></big>
<font color="#400080">隔墙榆荚撒青钱。前时谪去三千里，此地辞来十四年。<BR>
</font></big>
<font color="#400080">虚薄至今惭旧职，院名抬举号为贤。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_19 </em></strong></font><font
face="黑体" color="#800080"> </font><font size="4" color="#800080" face="宋体">【紫薇花】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">丝纶阁下文书静，钟鼓楼中刻漏长。<br>独坐黄昏谁是伴，紫薇花对紫微郎。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_20 </em></strong></font><font
face="黑体" color="#800080"> </font><font size="4" color="#800080" face="宋体">【后宫词】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">雨露由来一点恩，争能遍布及千门。<br>三千宫女胭脂面，几个春来无泪痕。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_21 </em></strong></font><font
face="黑体" color="#800080"> </font><font size="4" color="#800080" face="宋体">【卜居】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">游宦京都二十春，贫中无处可安贫。长羡蜗牛犹有舍，<BR>
</font></big>
<font color="#400080">不如硕鼠解藏身。且求容立锥头地，免似漂流木偶人。<BR>
</font></big>
<font color="#400080">但道吾庐心便足，敢辞湫隘与嚣尘。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_22 </em></strong></font><font
face="黑体" color="#800080"> </font><font size="4" color="#800080" face="宋体">【题新居寄元八】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">青龙冈北近西边，移入新居便泰然。冷巷闭门无客到，<BR>
</font></big>
<font color="#400080">暖檐移榻向阳眠。阶庭宽窄才容足，墙壁高低粗及肩。<BR>
</font></big>
<font color="#400080">莫羡升平元八宅，自思买用几多钱。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_23 </em></strong></font><font
face="黑体" color="#800080"> </font><font size="4" color="#800080" face="宋体">【登龙尾道南望，忆庐山旧隐】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">龙尾道边来一望，香炉峰下去无因。青山举眼三千里，<BR>
</font></big>
<font color="#400080">白发平头五十人。自笑形骸纡组绶，将何言语掌丝纶。<BR>
</font></big>
<font color="#400080">君恩壮健犹难报，况被年年老逼身。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_24 </em></strong></font><font
face="黑体" color="#800080"> </font><font size="4" color="#800080" face="宋体">【冯阁老处见与严郎中酬和诗，因戏赠绝句】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">乍来天上宜清净，不用回头望故山。<br>纵有旧游君莫忆，尘心起即堕人间。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_25 </em></strong></font><font
face="黑体" color="#800080"> </font><font size="4" color="#800080" face="宋体">【见于给事暇日上直寄南省诸郎官诗，因以戏赠】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">倚作天仙弄地仙，夸张一日抵千年。黄麻敕胜长生，<BR>
</font></big>
<font color="#400080">白词嫌内景篇。云彩误居青琐地，风流合在紫微天。<BR>
</font></big>
<font color="#400080">东曹渐去西垣近，鹤驾无妨更著鞭。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_26 </em></strong></font><font
face="黑体" color="#800080"> </font><font size="4" color="#800080" face="宋体">【题新昌所居】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">宅小人烦闷，泥深马钝顽。街东闲处住，日午热时还。<BR>
</font></big>
<font color="#400080">院窄难栽竹，墙高不见山。唯应方寸内，此地觅宽闲。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_27 </em></strong></font><font
face="黑体" color="#800080"> </font><font size="4" color="#800080" face="宋体">【西省北院新构小亭种竹开窗东通骑省…隔窗小饮各题四韵】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">结托白须伴，因依青竹丛。题诗新壁上，过酒小窗中。<BR>
</font></big>
<font color="#400080">深院晚无日，虚檐凉有风。金貂醉看好，回首紫垣东。<br>
<P><big><font size="3" face="黑体" color="#000080"><strong><em>&nbsp;&nbsp; 卷442_28 </em></strong></font><font
face="黑体" color="#800080"> </font><font size="4" color="#800080" face="宋体">【酬元郎中同制加朝散大夫，书怀见赠】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">命服虽同黄纸上，官班不共紫垣前。青衫脱早差三日，<BR>
</font></big>
<font color="#400080">白发生迟校九年。曩者定交非势利，老来同病是诗篇。<BR>
</font></big>
<font color="#400080">终身拟作卧云伴，逐月须收烧药钱。五品足为婚嫁主，<BR>
</font></big>
<font color="#400080">绯袍著了好归田。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷442_29 </em></strong></font><font
face="黑体" color="#800080"> </font><font size="4" color="#800080" face="宋体">【初著绯戏赠元九】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">晚遇缘才拙，先衰被病牵。那知垂白日，始是著绯年。<BR>
</font></big>
<font color="#400080">身外名徒尔，人间事偶然。我朱君紫绶，犹未得差肩。<br>
<P><big><font size="3" face="黑体" color="#000080"><strong><em>&nbsp;&nbsp; 卷442_30 </em></strong></font><font
face="黑体" color="#800080"> </font><font size="4" color="#800080" face="宋体">【和韩侍郎苦雨】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">润气凝柱础，繁声注瓦沟。暗留窗不晓，凉引簟先秋。<BR>
</font></big>
<font color="#400080">叶湿蚕应病，泥稀燕亦愁。仍闻放朝夜，误出到街头。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_31 </em></strong></font><font
face="黑体" color="#800080"> </font><font size="4" color="#800080" face="宋体">【连雨】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">风雨暗萧萧，鸡鸣暮复朝。碎声笼苦竹，冷翠落芭蕉。<BR>
</font></big>
<font color="#400080">水鸟投檐宿，泥蛙入户跳。仍闻蕃客见，明日欲追朝。
<P><big><font size="3" face="黑体" color="#000080"><strong><em>&nbsp;&nbsp; 卷442_32 </em></strong></font><font
face="黑体" color="#800080"> </font><font size="4" color="#800080" face="宋体">【初加朝散大夫又转上柱国】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">紫微今日烟霄地，赤岭前年泥土身。得水鱼还动鳞鬣，<BR>
</font></big>
<font color="#400080">乘轩鹤亦长精神。且惭身忝官阶贵，未敢家嫌活计贫。<BR>
</font></big>
<font color="#400080">柱国勋成私自问，有何功德及生人。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_33 </em></strong></font><font
face="黑体" color="#800080"> </font><font size="4" color="#800080" face="宋体">【行简初授拾遗，同早朝入阁，因示十二韵】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">夜色尚苍苍，槐阴夹路长。听钟出长乐，传鼓到新昌。<BR>
</font></big>
<font color="#400080">宿雨沙堤润，秋风桦烛香。马骄欺地软，人健得天凉。<BR>
</font></big>
<font color="#400080">待漏排阊阖，停珂拥建章。尔随黄x老，吾次紫微郎。<BR>
</font></big>
<font color="#400080">并入连称籍，齐趋对折方。斗班花接萼，绰立雁分行。<BR>
</font></big>
<font color="#400080">近职诚为美，微才岂合当。纶言难下笔，谏纸易盈箱。<BR>
</font></big>
<font color="#400080">老去何侥幸，时来不料量。唯求杀身地，相誓答恩光。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_34 </em></strong></font><font
face="黑体" color="#800080"> </font><font size="4" color="#800080" face="宋体">【立秋日登乐游园】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">独行独语曲江头，回马迟迟上乐游。<br>萧飒凉风与衰鬓，谁教计会一时秋。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_35 </em></strong></font><font
face="黑体" color="#800080"> </font><font size="4" color="#800080" face="宋体">【新秋早起，有怀元少尹】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">秋来转觉此身衰，晨起临阶盥漱时。漆匣镜明头尽白，<BR>
</font></big>
<font color="#400080">铜瓶水冷齿先知。光阴纵惜留难住，官职虽荣得已迟。<BR>
</font></big>
<font color="#400080">老去相逢无别计，强开笑口展愁眉。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_36 </em></strong></font><font
face="黑体" color="#800080"> </font><font size="4" color="#800080" face="宋体">【夜筝】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">紫袖红弦明月中，自弹自感暗低容。<br>弦凝指咽声停处，别有深情一万重。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_37 </em></strong></font><font
face="黑体" color="#800080"> </font><font size="4" color="#800080" face="宋体">【妻初授邑号告身】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">弘农旧县授新封，钿轴金泥诰一通。我转官阶常自愧，<BR>
</font></big>
<font color="#400080">君加邑号有何功。花笺印了排窠湿，锦F装来耀手红。<BR>
</font></big>
<font color="#400080">倚得身名便慵堕，日高犹睡绿窗中。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_38 </em></strong></font><font
face="黑体" color="#800080"> </font><font size="4" color="#800080" face="宋体">【送客南迁】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">我说南中事，君应不愿听。曾经身困苦，不觉语叮咛。<BR>
</font></big>
<font color="#400080">烧处愁云梦，波时忆洞庭。春烟勃勃，秋瘴露冥冥。<BR>
</font></big>
<font color="#400080">蚊蚋经冬活，鱼龙欲雨腥。水虫能射影，山鬼解藏形。<BR>
</font></big>
<font color="#400080">穴掉巴蛇尾，林飘鸩鸟翎。飓风千里黑，qL草四时青。<BR>
</font></big>
<font color="#400080">客似惊弦雁，舟如委浪萍。谁人劝言笑，何计慰漂零。<BR>
</font></big>
<font color="#400080">慎勿琴离膝，长须酒满瓶。大都从此去，宜醉不宜醒。<br>
<P><big><font size="3" face="黑体" color="#000080"><strong><em>&nbsp;&nbsp; 卷442_39 </em></strong></font><font
face="黑体" color="#800080"> </font><font size="4" color="#800080" face="宋体">【暮归】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">不觉百年半，何曾一日闲。朝随烛影出，暮趁鼓声还。<BR>
</font></big>
<font color="#400080">瓮里非无酒，墙头亦有山。归来长困卧，早晚得开颜。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_40 </em></strong></font><font
face="黑体" color="#800080"> </font><font size="4" color="#800080" face="宋体">【寄远】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">欲忘忘未得，欲去去无由。两腋不生翅，二毛空满头。<BR>
</font></big>
<font color="#400080">坐看新落叶，行上最高楼。暝色无边际，茫茫尽眼愁。
<P><big><font size="3" face="黑体" color="#000080"><strong><em>&nbsp;&nbsp; 卷442_41 </em></strong></font><font
face="黑体" color="#800080"> </font><font size="4" color="#800080" face="宋体">【旧房】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">远壁秋声虫络丝，入檐新影月低眉。<br>床帷半故帘旌断，仍是初寒欲夜时。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_42 </em></strong></font><font
face="黑体" color="#800080"> </font><font size="4" color="#800080" face="宋体">【钱侍郎使君以题庐山草堂诗见寄，因酬之】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">殷勤江郡守，怅望掖垣郎。惭见新琼什，思归旧草堂。<BR>
</font></big>
<font color="#400080">事随心未得，名与道相妨。若不休官去，人间到老忙。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_43 </em></strong></font><font
face="黑体" color="#800080"> </font><font size="4" color="#800080" face="宋体">【寄山僧（时年五十）】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">眼看过半百，早晚扫岩扉。白首谁能住，青山自不归。<BR>
</font></big>
<font color="#400080">百千万劫障，四十九年非。会拟抽身去，当风斗擞衣。
<P><big><font size="3" face="黑体" color="#000080"><strong><em>&nbsp;&nbsp; 卷442_44 </em></strong></font><font
face="黑体" color="#800080"> </font><font size="4" color="#800080" face="宋体">【慈恩寺有感（时杓直初逝，居敬方病）】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">自问有何惆怅事，寺门临入却迟回。<br>李家哭泣元家病，柿叶红时独自来。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_45 </em></strong></font><font
face="黑体" color="#800080"> </font><font size="4" color="#800080" face="宋体">【酬严十八郎中见示】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">口厌含香握厌兰，紫微青琐举头看。忽惊鬓后苍浪发，<BR>
</font></big>
<font color="#400080">未得心中本分官。夜酌满容花色暖，秋吟切骨玉声寒。<BR>
</font></big>
<font color="#400080">承明长短君应入，莫忆家江七里滩。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_46 </em></strong></font><font
face="黑体" color="#800080"> </font><font size="4" color="#800080" face="宋体">【寄王秘书】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">霜菊花萎日，风梧叶碎时。怪来秋思苦，缘咏秘书诗。
<P><big><font size="3" face="黑体" color="#000080"><strong><em>&nbsp;&nbsp; 卷442_47 </em></strong></font><font
face="黑体" color="#800080"> </font><font size="4" color="#800080" face="宋体">【中书寓直（一作中书直堂）】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">缭绕宫墙围禁林，半开阊阖晓沈沈。天晴更觉南山近，<BR>
</font></big>
<font color="#400080">月出方知西掖深。病对词头惭彩笔，老看镜面愧华簪。<BR>
</font></big>
<font color="#400080">自嫌野物将何用，土木形骸麋鹿心。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_48 </em></strong></font><font
face="黑体" color="#800080"> </font><font size="4" color="#800080" face="宋体">【自问】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">黑花满眼丝满头，早衰因病病因愁。<br>宦途气味已谙尽，五十不休何日休。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_49 </em></strong></font><font
face="黑体" color="#800080"> </font><font size="4" color="#800080" face="宋体">【曲江独行，招张十八】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">曲江新岁后，冰与水相和。南岸犹残雪，东风未有波。<BR>
</font></big>
<font color="#400080">偶游身独自，相忆意如何。莫待春深去，花时鞍马多。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_50 </em></strong></font><font
face="黑体" color="#800080"> </font><font size="4" color="#800080" face="宋体">【新居早春二首】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">静巷无来客，深居不出门。铺沙盖苔面，扫雪拥松根。<BR>
</font></big>
<font color="#400080">渐暖宜闲步，初晴爱小园。觅花都未有，唯觉树枝繁。<BR>
<font color="#400080">地润东风暖，闲行蹋草芽。呼童遣移竹，留客伴尝茶。<BR>
</font></big>
<font color="#400080">溜滴檐冰尽，尘浮隙日斜。新居未曾到，邻里是谁家。<br>
<P><big><font size="3" face="黑体" color="#000080"><strong><em>&nbsp;&nbsp; 卷442_51 </em></strong></font><font
face="黑体" color="#800080"> </font><font size="4" color="#800080" face="宋体">【新昌新居书事四十韵，因寄元郎中、张博士】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">冒宠已三迁，归期始二年。囊中贮馀俸，园外买闲田。<BR>
</font></big>
<font color="#400080">狐兔同三径，蒿莱共一廛。新园聊i秽，旧屋且扶颠。<BR>
</font></big>
<font color="#400080">檐漏移倾瓦，梁欹换蠹椽。平治绕台路，整顿近阶砖。<BR>
</font></big>
<font color="#400080">巷狭开容驾，墙低垒过肩。门闾堪驻盖，堂室可铺筵。<BR>
</font></big>
<font color="#400080">丹凤楼当后，青龙寺在前。市街尘不到，宫树影相连。<BR>
</font></big>
<font color="#400080">省史嫌坊远，豪家笑地偏。敢劳宾客访，或望子孙传。<BR>
</font></big>
<font color="#400080">不觅他人爱，唯将自性便。等闲栽树木，随分占风烟。<BR>
</font></big>
<font color="#400080">逸致因心得，幽期遇境牵。松声疑涧底，草色胜河边。<BR>
</font></big>
<font color="#400080">虚润冰销地，晴和日出天。苔行滑如簟，莎坐软于绵。<BR>
</font></big>
<font color="#400080">帘每当山卷，帷多带月褰。篱东花掩映，窗北竹婵娟。<BR>
</font></big>
<font color="#400080">迹慕青门隐，名惭紫禁仙。假归思晚沐，朝去恋春眠。<BR>
</font></big>
<font color="#400080">拙薄才无取，疏慵职不专。题墙书命笔，沽酒率分钱。<BR>
</font></big>
<font color="#400080">柏杵舂灵药，铜瓶漱暖泉。炉香穿盖散，笼烛隔纱然。<BR>
</font></big>
<font color="#400080">陈室何曾扫，陶琴不要弦。屏除俗事尽，养活道情全。<BR>
</font></big>
<font color="#400080">尚有妻孥累，犹为组绶缠。终须抛爵禄，渐拟断腥膻。<BR>
</font></big>
<font color="#400080">大抵宗庄叟，私心事竺乾。浮荣水划字，真谛火生莲。<BR>
</font></big>
<font color="#400080">梵部经十二，玄书字五千。是非都付梦，语默不妨禅。<BR>
</font></big>
<font color="#400080">博士官犹冷，郎中病已痊。多同僻处住，久结静中缘。<BR>
</font></big>
<font color="#400080">缓步携筇杖，徐吟展蜀笺。老宜闲语话，闷忆好诗篇。<BR>
</font></big>
<font color="#400080">蛮}来方泻，蒙茶到始煎。无辞数相见，鬓发各苍然。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_52 </em></strong></font><font
face="黑体" color="#800080"> </font><font size="4" color="#800080" face="宋体">【喜敏中及第，偶示所怀】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">自知群从为儒少，岂料词场中第频。桂折一枝先许我，<BR>
</font></big>
<font color="#400080">杨穿三叶尽惊人。转于文墨须留意，贵向烟霄早致身。<BR>
</font></big>
<font color="#400080">莫学尔兄年五十，蹉跎始得掌丝纶。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_53 </em></strong></font><font
face="黑体" color="#800080"> </font><font size="4" color="#800080" face="宋体">【久不见韩侍郎，戏题四韵以寄之】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">近来韩阁老，疏我我心知。户大嫌甜酒，才高笑小诗。<BR>
</font></big>
<font color="#400080">静吟乖月夜，闲醉旷花时。还有愁同处，春风满鬓丝。<br>
<P><big><font size="3" face="黑体" color="#000080"><strong><em>&nbsp;&nbsp; 卷442_54 </em></strong></font><font
face="黑体" color="#800080"> </font><font size="4" color="#800080" face="宋体">【寄白头陀】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">近见头陀伴，云师老更慵。性灵闲似鹤，颜状古于松。<BR>
</font></big>
<font color="#400080">山里犹难觅，人间岂易逢。仍闻移住处，太白最高峰。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_55 </em></strong></font><font
face="黑体" color="#800080"> </font><font size="4" color="#800080" face="宋体">【和韩侍郎题杨舍人林池见寄】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">渠水暗流春冻解，风吹日炙不成凝。<br>凤池冷暖君谙在，二月因何更有冰。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_56 </em></strong></font><font
face="黑体" color="#800080"> </font><font size="4" color="#800080" face="宋体">【勤政楼西老柳】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">半朽临风树，多情立马人。开元一株柳，长庆二年春。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_57 </em></strong></font><font
face="黑体" color="#800080"> </font><font size="4" color="#800080" face="宋体">【偶题阁下厅】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">静爱青苔院，深宜白鬓翁。貌将松共瘦，心与竹俱空。<BR>
</font></big>
<font color="#400080">暖有低檐日，春多r幕风。平生闲境界，尽在五言中。
<P><big><font size="3" face="黑体" color="#000080"><strong><em>&nbsp;&nbsp; 卷442_58 </em></strong></font><font
face="黑体" color="#800080"> </font><font size="4" color="#800080" face="宋体">【予与故刑部李侍郎早结道友以药术为事…旧游因贻同志】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">从哭李来伤道气，自亡元后减诗情。金丹同学都无益，<BR>
</font></big>
<font color="#400080">水竹邻居竟不成。月夜若为游曲水，花时那忍到升平。<BR>
</font></big>
<font color="#400080">如年七十身犹在，但恐伤心无处行。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_59 </em></strong></font><font
face="黑体" color="#800080"> </font><font size="4" color="#800080" face="宋体">【送冯舍人阁老往襄阳】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">紫微阁底送君回，第二厅帘下不开。<br>莫恋汉南风景好，岘山花尽早归来。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_60 </em></strong></font><font
face="黑体" color="#800080"> </font><font size="4" color="#800080" face="宋体">【莫走柳条词送别】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">南陌伤心别，东风满把春。莫欺杨柳弱，劝酒胜于人。
<P><big><font size="3" face="黑体" color="#000080"><strong><em>&nbsp;&nbsp; 卷442_61 </em></strong></font><font
face="黑体" color="#800080"> </font><font size="4" color="#800080" face="宋体">【酬韩侍郎、张博士雨后游曲江见寄】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">小园新种红樱树，闲绕花行便当游。<br>何必更随鞍马队，冲泥蹋雨曲江头。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_62 </em></strong></font><font
face="黑体" color="#800080"> </font><font size="4" color="#800080" face="宋体">【元家花】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">今日元家宅，樱桃发几枝。稀稠与颜色，一似去年时。<BR>
</font></big>
<font color="#400080">失却东园主，春风可得知。
<P><big><font size="3" face="黑体" color="#000080"><strong><em>&nbsp;&nbsp; 卷442_63 </em></strong></font><font
face="黑体" color="#800080"> </font><font size="4" color="#800080" face="宋体">【代人赠王员外】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">好在王员外，平生记得不。共赊黄叟酒，同上莫愁楼。<BR>
</font></big>
<font color="#400080">静接殷勤语，狂随烂熳游。那知今日眼，相见冷于秋。
<P><big><font size="3" face="黑体" color="#000080"><strong><em>&nbsp;&nbsp; 卷442_64 </em></strong></font><font
face="黑体" color="#800080"> </font><font size="4" color="#800080" face="宋体">【惜小园花】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">晓来红萼凋零尽，但见空枝四五株。<br>前日狂风昨夜雨，残芳更合得存无。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_65 </em></strong></font><font
face="黑体" color="#800080"> </font><font size="4" color="#800080" face="宋体">【萧相公宅遇自远禅师，有感而赠】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">宦途堪笑不胜悲，昨日荣华今日衰。转似秋蓬无定处，<BR>
</font></big>
<font color="#400080">长于春梦几多时。半头白发惭萧相，满面红尘问远师。<BR>
</font></big>
<font color="#400080">应是世间缘未尽，欲抛官去尚迟疑。<BR>
<P><big><font size="3" face="黑体" color="#000080"><strong><em>&nbsp;&nbsp; 卷442_66 </em></strong></font><font
face="黑体" color="#800080"> </font><font size="4" color="#800080" face="宋体">【草词毕遇芍药初开因咏小谢红药当阶翻诗…偶成十六韵】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">罢草紫泥诏，起吟红药诗。词头封送后，花口拆开时。<BR>
</font></big>
<font color="#400080">坐对钩帘久，行观步履迟。两三丛烂熳，十二叶参差。<BR>
</font></big>
<font color="#400080">背日房微敛，当阶朵旋欹。钗葶抽碧股，粉蕊扑黄丝。<BR>
</font></big>
<font color="#400080">动荡情无限，低斜力不支。周回看未足，比谕语难为。<BR>
</font></big>
<font color="#400080">勾漏丹砂里，僬侥火焰旗。彤云剩根蒂，绛帻欠缨q。<BR>
</font></big>
<font color="#400080">况有晴风度，仍兼宿露垂。疑香薰罨画，似泪著胭脂。<BR>
</font></big>
<font color="#400080">有意留连我，无言怨思谁。应愁明日落，如恨隔年期。<BR>
</font></big>
<font color="#400080">菡萏泥连萼，玫瑰刺绕枝。等量无胜者，唯眼与心知。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_67 </em></strong></font><font
face="黑体" color="#800080"> </font><font size="4" color="#800080" face="宋体">【喜张十八博士除水部员外郎】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">老何殁后吟声绝，虽有郎官不爱诗。无复篇章传道路，<BR>
</font></big>
<font color="#400080">空留风月在曹司。长嗟博士官犹屈，亦恐骚人道渐衰。<BR>
</font></big>
<font color="#400080">今日闻君除水部，喜于身得省郎时。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_68 </em></strong></font><font
face="黑体" color="#800080"> </font><font size="4" color="#800080" face="宋体">【与沈、杨二舍人阁老同食敕赐樱桃玩物感恩因成十四韵】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">清晓趋丹禁，红樱降紫宸。驱禽养得熟，和叶摘来新。<BR>
</font></big>
<font color="#400080">圆转盘倾玉，鲜明笼透银。内园题两字，四掖赐三臣。<BR>
</font></big>
<font color="#400080">荧惑晶华赤，醍醐气味真。如珠未穿孔，似火不烧人。<BR>
</font></big>
<font color="#400080">杏俗难为对，桃顽讵可伦。肉嫌卢橘厚，皮笑荔枝皴。<BR>
</font></big>
<font color="#400080">琼液酸甜足，金丸大小匀。偷须防曼倩，惜莫掷安仁。<BR>
</font></big>
<font color="#400080">手擘才离核，匙抄半是津。甘为舌上露，暖作腹中春。<BR>
</font></big>
<font color="#400080">已惧长尸禄，仍惊数食珍。最惭恩未报，饱喂不才身。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_69 </em></strong></font><font
face="黑体" color="#800080"> </font><font size="4" color="#800080" face="宋体">【送严大夫赴桂州】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">地压坤方重，官兼宪府雄。桂林无瘴气，柏署有清风。<BR>
</font></big>
<font color="#400080">山水衙门外，旌旗中。大夫应绝席，诗酒与谁同。<br>
<P><big><font size="3" face="黑体" color="#000080"><strong><em>&nbsp;&nbsp; 卷442_70 </em></strong></font><font
face="黑体" color="#800080"> </font><font size="4" color="#800080" face="宋体">【春夜宿直】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">三月十四夜，西垣东北廊。碧梧叶重叠，红药树低昂。<BR>
</font></big>
<font color="#400080">月砌漏幽影，风帘飘暗香。禁中无宿客，谁伴紫微郎。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_71 </em></strong></font><font
face="黑体" color="#800080"> </font><font size="4" color="#800080" face="宋体">【夏夜宿直】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">人少庭宇旷，夜凉风露清。槐花满院气，松子落阶声。<BR>
</font></big>
<font color="#400080">寂寞挑灯坐，沉吟蹋月行。年衰自无趣，不是厌承明。
<P><big><font size="3" face="黑体" color="#000080"><strong><em>&nbsp;&nbsp; 卷442_72 </em></strong></font><font
face="黑体" color="#800080"> </font><font size="4" color="#800080" face="宋体">【七言十二句赠驾部吴郎中七兄】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">四月天气和且清，绿槐阴合沙堤平。独骑善马衔镫稳，<BR>
</font></big>
<font color="#400080">初著单衣肢体轻。退朝下直少徒侣，归舍闭门无送迎。<BR>
</font></big>
<font color="#400080">风生竹夜窗间卧，月照松时台上行。春酒冷尝三数\，<BR>
</font></big>
<font color="#400080">晓琴闲弄十馀声。幽怀静境何人别，唯有南宫老驾兄。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_73 </em></strong></font><font
face="黑体" color="#800080"> </font><font size="4" color="#800080" face="宋体">【玉真张观主下小女冠阿容】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">绰约小天仙，生来十六年。姑山半峰雪，瑶水一枝莲。<BR>
</font></big>
<font color="#400080">晚院花留立，春窗月伴眠。回眸虽欲语，阿母在傍边。
<P><big><font size="3" face="黑体" color="#000080"><strong><em>&nbsp;&nbsp; 卷442_74 </em></strong></font><font
face="黑体" color="#800080"> </font><font size="4" color="#800080" face="宋体">【龙花寺主家小尼（郭代公爱姬薛氏幼尝为尼小名仙人子）】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">头青眉眼细，十四女沙弥。夜静双林怕，春深一食饥。<BR>
</font></big>
<font color="#400080">步慵行道困，起晚诵经迟。应似仙人子，花宫未嫁时。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_75 </em></strong></font><font
face="黑体" color="#800080"> </font><font size="4" color="#800080" face="宋体">【访陈二】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">晓垂朱绶带，晚著白纶巾。出去为朝客，归来是野人。<BR>
</font></big>
<font color="#400080">两餐聊过日，一榻足容身。此外皆闲事，时时访老陈。<br>
<P><big><font size="3" face="黑体" color="#000080"><strong><em>&nbsp;&nbsp; 卷442_76 </em></strong></font><font
face="黑体" color="#800080"> </font><font size="4" color="#800080" face="宋体">【晚亭逐凉】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">送客出门后，移床下砌初。趁凉行绕竹，引睡卧看书。<BR>
</font></big>
<font color="#400080">老更为官拙，慵多向事疏。松窗倚藤杖，人道似僧居。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_77 </em></strong></font><font
face="黑体" color="#800080"> </font><font size="4" color="#800080" face="宋体">【曲江忆李十一】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">李君殁后共谁游，柳岸荷亭两度秋。<br>独绕曲江行一匝，依前还立水边愁。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_78 </em></strong></font><font
face="黑体" color="#800080"> </font><font size="4" color="#800080" face="宋体">【江亭玩春】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">江亭乘晓阅众芳，春妍景丽草树光。日消石桂绿岚气，<BR>
</font></big>
<font color="#400080">风坠木兰红露浆。水蒲渐展书带叶，山榴半含琴轸房。<BR>
</font></big>
<font color="#400080">何物春风吹不变，愁人依旧鬓苍苍。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_79 </em></strong></font><font
face="黑体" color="#800080"> </font><font size="4" color="#800080" face="宋体">【闻夜砧】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">谁家思妇秋捣帛，月苦风凄砧杵悲。八月九月正长夜，<BR>
</font></big>
<font color="#400080">千声万声无了时。应到天明头尽白，一声添得一茎丝。<br>
<P><big><font size="3" face="黑体" color="#000080"><strong><em>&nbsp;&nbsp; 卷442_80 </em></strong></font><font
face="黑体" color="#800080"> </font><font size="4" color="#800080" face="宋体">【板桥路】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">梁苑城西二十里，一渠春水柳千条。若为此路今重过，<BR>
</font></big>
<font color="#400080">十五年前旧板桥。曾共玉颜桥上别，不知消息到今朝。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_81 </em></strong></font><font
face="黑体" color="#800080"> </font><font size="4" color="#800080" face="宋体">【青门柳】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">青青一树伤心色，曾入几人离恨中。<br>为近都门多送别，长条折尽减春风。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_82 </em></strong></font><font
face="黑体" color="#800080"> </font><font size="4" color="#800080" face="宋体">【梨园弟子】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">白头垂泪话梨园，五十年前雨露恩。<br>莫问华清今日事，满山红叶锁宫门。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_83 </em></strong></font><font
face="黑体" color="#800080"> </font><font size="4" color="#800080" face="宋体">【暮江吟】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">一道残阳铺水中，半江瑟瑟半江红。<br>可怜九月初三夜，露似真珠月似弓。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_84 </em></strong></font><font
face="黑体" color="#800080"> </font><font size="4" color="#800080" face="宋体">【思妇眉】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">春风摇荡自东来，折尽樱桃绽尽梅。<br>惟馀思妇愁眉结，无限春风吹不开。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_85 </em></strong></font><font
face="黑体" color="#800080"> </font><font size="4" color="#800080" face="宋体">【怨词】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">夺宠心那惯，寻思倚殿门。不知移旧爱，何处作新恩。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_86 </em></strong></font><font
face="黑体" color="#800080"> </font><font size="4" color="#800080" face="宋体">【空闺怨】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">寒月沈沈洞房静，真珠帘外梧桐影。<br>秋霜欲下手先知，灯底裁缝剪刀冷。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_87 </em></strong></font><font
face="黑体" color="#800080"> </font><font size="4" color="#800080" face="宋体">【秋房夜】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">云露青天月漏光，中庭立久却归房。<br>水窗席冷未能卧，挑尽残灯秋夜长。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_88 </em></strong></font><font
face="黑体" color="#800080"> </font><font size="4" color="#800080" face="宋体">【采莲曲】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">菱叶萦波荷s风，荷花深处小船通。<br>逢郎欲语低头笑，碧玉搔头落水中。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_89 </em></strong></font><font
face="黑体" color="#800080"> </font><font size="4" color="#800080" face="宋体">【邻女】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">娉婷十五胜天仙，白日娥旱地莲。<br>何处闲教鹦鹉语，碧纱窗下绣床前。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_90 </em></strong></font><font
face="黑体" color="#800080"> </font><font size="4" color="#800080" face="宋体">【闺妇】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">斜凭绣床愁不动，红绡带缓绿鬟低。<br>辽阳春尽无消息，夜合花前日又西。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_91 </em></strong></font><font
face="黑体" color="#800080"> </font><font size="4" color="#800080" face="宋体">【移牡丹栽】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">金钱买得牡丹栽，何处辞丛别主来。<br>红芳堪惜还堪恨，百处移将百处开。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_92 </em></strong></font><font
face="黑体" color="#800080"> </font><font size="4" color="#800080" face="宋体">【听夜筝有感】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">江州去日听筝夜，白发新生不愿闻。<br>如今格是头成雪，弹到天明亦任君。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_93 </em></strong></font><font
face="黑体" color="#800080"> </font><font size="4" color="#800080" face="宋体">【代谢好妓答崔员外（谢好，妓也）】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">青娥小谢娘，白发老崔郎。谩爱胸前雪，其如头上霜。<BR>
</font></big>
<font color="#400080">别后曹家碑背上，思量好字断君肠。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_94 </em></strong></font><font
face="黑体" color="#800080"> </font><font size="4" color="#800080" face="宋体">【琵琶】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">弦清拨剌语铮铮，背却残灯就月明。<br>赖是心无惆怅事，不然争奈子弦声。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_95 </em></strong></font><font
face="黑体" color="#800080"> </font><font size="4" color="#800080" face="宋体">【和殷协律琴思】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">秋水莲冠春草裙，依稀风调似文君。<br>烦君玉指分明语，知是琴心佯不闻。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_96 </em></strong></font><font
face="黑体" color="#800080"> </font><font size="4" color="#800080" face="宋体">【寄李苏州，兼示杨琼】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">真娘墓头春草碧，心奴鬓上秋霜白。为问苏台酒席中，<BR>
</font></big>
<font color="#400080">使君歌笑与谁同。就中犹有杨琼在，堪上东山伴谢公。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷442_97 </em></strong></font><font
face="黑体" color="#800080"> </font><font size="4" color="#800080" face="宋体">【听弹湘妃怨】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">玉轸朱弦瑟瑟徽，吴娃徵调奏湘妃。<br>分明曲里愁云雨，似道萧萧郎不归。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷442_98 </em></strong></font><font
face="黑体" color="#800080"> </font><font size="4" color="#800080" face="宋体">【闲坐】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">暖拥红炉火，闲搔白发头。百年慵里过，万事醉中休。<BR>
</font></big>
<font color="#400080">有室同摩诘，无儿比邓攸。莫论身在日，身后亦无忧。
<P><big><font size="3" face="黑体" color="#000080"><strong><em>&nbsp;&nbsp; 卷442_99 </em></strong></font><font
face="黑体" color="#800080"> </font><font size="4" color="#800080" face="宋体">【不睡】<a
href="authers/qzz_0848.htm" target="_blank"></font><font size="3" color="#0080FF"><font face="黑体">白居易</font></a></big> 
<br>
</font><br>
<font color="#400080">焰短寒缸尽，声长晓漏迟。年衰自无睡，不是守三尸。<br>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
