<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(中)・卷五百零四</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷五百零四</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷504_1 </em></strong></font><font
face="黑体" color="#800080"> </font><font size="4" color="#800080" face="宋体">【泊灵溪馆】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">孤吟疏雨绝，荒馆乱峰前。晓鹭栖危石，秋萍满败船。<BR>
</font></big>
<font color="#400080">溜从华顶落，树与赤城连。已有求闲意，相期在暮年。<br>
<P><big><font size="3" face="黑体" color="#000080"><strong><em>&nbsp;&nbsp; 卷504_2 </em></strong></font><font
face="黑体" color="#800080"> </font><font size="4" color="#800080" face="宋体">【瀑布寺贞上人院】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">林疏多暮蝉，师去宿山烟。古壁灯熏画，秋琴雨润弦。<BR>
</font></big>
<font color="#400080">竹间窥远鹤，岩上取寒泉。西岳沙房在，归期更几年。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_3 </em></strong></font><font
face="黑体" color="#800080"> </font><font size="4" color="#800080" face="宋体">【寄贞法师】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">巡礼知难尽，幽人见亦稀。几年潭上过，何待雪中归。<BR>
</font></big>
<font color="#400080">远瀑穿经室，寒发定衣。无因寻道者，独坐对松扉。
<P><big><font size="3" face="黑体" color="#000080"><strong><em>&nbsp;&nbsp; 卷504_4 </em></strong></font><font
face="黑体" color="#800080"> </font><font size="4" color="#800080" face="宋体">【送灵溪李侍郎】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">貂裘离阙下，初佐汉元勋。河偃流澌叠，沙晴远树分。<BR>
</font></big>
<font color="#400080">牛羊下暮霭，鼓角调寒云。中夕萧关宿，边声不可闻。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_5 </em></strong></font><font
face="黑体" color="#800080"> </font><font size="4" color="#800080" face="宋体">【送姚郎中罢郡游越】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">逍遥方罢郡，高兴接东瓯。几处行杉径，何时宿石楼。<BR>
</font></big>
<font color="#400080">湘声穿古窦，华影在空舟。惆怅云门路，无因得从游。<br>
<P><big><font size="3" face="黑体" color="#000080"><strong><em>&nbsp;&nbsp; 卷504_6 </em></strong></font><font
face="黑体" color="#800080"> </font><font size="4" color="#800080" face="宋体">【送魏校书赴夏口从事】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">西风吹远蝉，驿路在云边。独梦诸山外，高谈大旆前。<BR>
</font></big>
<font color="#400080">夜灯分楚塞，秋角满湘船。郡邑多岩窦，何方便学仙。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_7 </em></strong></font><font
face="黑体" color="#800080"> </font><font size="4" color="#800080" face="宋体">【送衡州薛从事】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">吟去望双旌，沧洲晚气清。遥分高岳色，乱出远蝉声。<BR>
</font></big>
<font color="#400080">楚霁云连寺，湘寒浪浸城。孤猿不可听，一听白髭生。
<P><big><font size="3" face="黑体" color="#000080"><strong><em>&nbsp;&nbsp; 卷504_8 </em></strong></font><font
face="黑体" color="#800080"> </font><font size="4" color="#800080" face="宋体">【送边使】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">关河度几重，边色上离容。灞水方为别，沙场又入冬。<BR>
</font></big>
<font color="#400080">曙雕回大旆，夕雪没前峰。汉使多长策，须令远国从。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_9 </em></strong></font><font
face="黑体" color="#800080"> </font><font size="4" color="#800080" face="宋体">【送人赴举】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">篇章动玉京，坠叶满前程。旧国与僧别，秋江罢钓行。<BR>
</font></big>
<font color="#400080">马过隋代寺，樯出楚山城。应近嵩阳宿，潜闻瀑布声。<br>
<P><big><font size="3" face="黑体" color="#000080"><strong><em>&nbsp;&nbsp; 卷504_10 </em></strong></font><font
face="黑体" color="#800080"> </font><font size="4" color="#800080" face="宋体">【送袁肇归山阴】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">论文意有违，寒雨洒行衣。南渡久谁语，后吟今独归。<BR>
</font></big>
<font color="#400080">河帆因树落，沙鸟背潮飞。若值云门侣，多因宿翠微。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_11 </em></strong></font><font
face="黑体" color="#800080"> </font><font size="4" color="#800080" face="宋体">【送李式】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">潇湘路杳然，清兴起秋前。去寺多随磬，看山半在船。<BR>
</font></big>
<font color="#400080">绿云天外鹤，红树雨中蝉。莫使游华顶，逍遥更过年。
<P><big><font size="3" face="黑体" color="#000080"><strong><em>&nbsp;&nbsp; 卷504_12 </em></strong></font><font
face="黑体" color="#800080"> </font><font size="4" color="#800080" face="宋体">【送韦m】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">挂席曙钟初，家山半在吴。橹声过远寺，江色润秋芜。<BR>
</font></big>
<font color="#400080">陂鹤巢城木，边鸿宿岸芦。知君当永夜，独钓五湖隅。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_13 </em></strong></font><font
face="黑体" color="#800080"> </font><font size="4" color="#800080" face="宋体">【送人南游】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">南京路悄然，欹石漱流泉。远寺寒云外，扬帆暑雨前。<BR>
</font></big>
<font color="#400080">雁行回晓岫，蜃色上湖田。更想清吟处，多同隐者眠。<br>
<P><big><font size="3" face="黑体" color="#000080"><strong><em>&nbsp;&nbsp; 卷504_14 </em></strong></font><font
face="黑体" color="#800080"> </font><font size="4" color="#800080" face="宋体">【送省空上人归南岳】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">又归衡岳寺，旧院树冥冥。坐石缝寒衲，寻龛补坏经。<BR>
</font></big>
<font color="#400080">峤云笼曙磬，潭草落秋萍。谁伴高窗宿，禅衣挂桂馨。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_15 </em></strong></font><font
face="黑体" color="#800080"> </font><font size="4" color="#800080" face="宋体">【送象上人还山中】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">竹锡与袈裟，灵山笑暗霞。泉痕生净藓，烧力落寒花。<BR>
</font></big>
<font color="#400080">高户闲听雪，空窗静捣茶。终期宿华顶，须会说三巴。
<P><big><font size="3" face="黑体" color="#000080"><strong><em>&nbsp;&nbsp; 卷504_16 </em></strong></font><font
face="黑体" color="#800080"> </font><font size="4" color="#800080" face="宋体">【送僧归富春】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">忆过僧禅处，遥山抱竹门。古房关藓色，秋径扫潮痕。<BR>
</font></big>
<font color="#400080">石净闻泉落，沙寒见鹤翻。终当从此望，更与道人言。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_17 </em></strong></font><font
face="黑体" color="#800080"> </font><font size="4" color="#800080" face="宋体">【送L上人】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">古殿焚香外，清羸坐石棱。茶烟开瓦雪，鹤迹上潭冰。<BR>
</font></big>
<font color="#400080">孤磬侵云动，灵山隔水登。白云归意远，旧寺在庐陵。<br>
<P><big><font size="3" face="黑体" color="#000080"><strong><em>&nbsp;&nbsp; 卷504_18 </em></strong></font><font
face="黑体" color="#800080"> </font><font size="4" color="#800080" face="宋体">【哭虚海上人】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">一化西风外，禅流稍稍分。买碑行暮雨，斫石葬寒云。<BR>
</font></big>
<font color="#400080">静户关松色，荒斋聚鸟群。朗吟声不倦，高传有遗文。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_19 </em></strong></font><font
face="黑体" color="#800080"> </font><font size="4" color="#800080" face="宋体">【和姚郎中题凝公院】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">后房寒竹连，白昼坐冥然。片衲何山至，空堂几夜禅。<BR>
</font></big>
<font color="#400080">叶侵经上字，冰结砚中泉。雪夕谁同话，悬灯古像前。
<P><big><font size="3" face="黑体" color="#000080"><strong><em>&nbsp;&nbsp; 卷504_20 </em></strong></font><font
face="黑体" color="#800080"> </font><font size="4" color="#800080" face="宋体">【赠丘先生】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">云泉心不爽，垂日坐柴关。砚取檐前雨，图开异国山。<BR>
</font></big>
<font color="#400080">原僧招过宿，沙鸟伴长闲。地与中峰近，残阳独不还。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_21 </em></strong></font><font
face="黑体" color="#800080"> </font><font size="4" color="#800080" face="宋体">【赠蛮僧】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">南海何年过，中林一磬微。病逢秋雨发，心逐暮潮归。<BR>
</font></big>
<font color="#400080">久卧前山寺，犹逢故国衣。近来慵步履，石藓满柴扉。<br>
<P><big><font size="3" face="黑体" color="#000080"><strong><em>&nbsp;&nbsp; 卷504_22 </em></strong></font><font
face="黑体" color="#800080"> </font><font size="4" color="#800080" face="宋体">【秋思】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">寒蛩鸣不定，郭外水云幽。南浦雁来日，北窗人卧秋。<BR>
</font></big>
<font color="#400080">病身多在远，生计少于愁。薄暮西风急，清砧响未休。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_23 </em></strong></font><font
face="黑体" color="#800080"> </font><font size="4" color="#800080" face="宋体">【楚城秋夕】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">故苑多愁夕，西风木叶黄。寒江浸雾月，晓角满城霜。<BR>
</font></big>
<font color="#400080">弟侄来书少，关河去路长。几时停桂楫，故国隔潇湘。
<P><big><font size="3" face="黑体" color="#000080"><strong><em>&nbsp;&nbsp; 卷504_24 </em></strong></font><font
face="黑体" color="#800080"> </font><font size="4" color="#800080" face="宋体">【秋日陪姚郎中登郡中南亭】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">云水生寒色，高亭发远心。雁来疏角韵，槐落减秋阴。<BR>
</font></big>
<font color="#400080">隔石尝茶坐，当山抱瑟吟。谁知潇洒意，不似有朝簪。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_25 </em></strong></font><font
face="黑体" color="#800080"> </font><font size="4" color="#800080" face="宋体">【宿天竺寺】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">暮过潭上寺，独宿白云间。钟磬遥连树，星河半隔山。<BR>
</font></big>
<font color="#400080">石中泉暗落，松外户初关。却忆终南里，前秋此夕还。<br>
<P><big><font size="3" face="黑体" color="#000080"><strong><em>&nbsp;&nbsp; 卷504_26 </em></strong></font><font
face="黑体" color="#800080"> </font><font size="4" color="#800080" face="宋体">【陈氏园林】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">当门三四峰，高兴几人同。寻鹤新泉外，留僧古木中。<BR>
</font></big>
<font color="#400080">蝉鸣槐叶雨，鱼散芰荷风。多喜陪幽赏，清吟绕石丛。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_27 </em></strong></font><font
face="黑体" color="#800080"> </font><font size="4" color="#800080" face="宋体">【题崔中丞北斋】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">湖近草侵庭，秋来道兴生。寒潮添井味，远漏带松声。<BR>
</font></big>
<font color="#400080">放卷听泉坐，寻僧踏雪行。何年各无事，高论宿青城。
<P><big><font size="3" face="黑体" color="#000080"><strong><em>&nbsp;&nbsp; 卷504_28 </em></strong></font><font
face="黑体" color="#800080"> </font><font size="4" color="#800080" face="宋体">【题崔行先石室别墅】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">山空水绕篱，几日此栖迟。采菊频秋醉，留僧拟夜棋。<BR>
</font></big>
<font color="#400080">桂阴生野菌，石缝结寒澌。更喜连幽洞，唯君与我知。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷504_29 </em></strong></font><font
face="黑体" color="#800080"> </font><font size="4" color="#800080" face="宋体">【题灵隐寺皖公院】<a
href="authers/qzz_1006.htm" target="_blank"></font><font size="3" color="#0080FF"><font face="黑体">郑巢</font></a></big> 
<br>
</font><br>
<font color="#400080">山寒叶满衣，孤鹤偶清羸。已在云房老，休为内殿期。<BR>
</font></big>
<font color="#400080">岚昏声磬早，果熟唤猿迟。未得终高论，明朝更别离。<br>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
