<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(下)・卷八百八十九</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷八百八十九</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷889_1 </em></strong></font><font
face="黑体" color="#800080"> </font><font size="4" color="#800080" face="宋体">【好时光】<a
href="authers/qzz_0005.htm" target="_blank"></font><font size="3" color="#0080FF"><font face="黑体">李隆基</font></a></big> 
<br>
</font><br>
<font color="#400080">宝髻偏宜宫样，莲脸嫩，体红香。眉黛不须张敞画，<BR>
</font></big>
<font color="#400080">天教入鬓长¤   <BR>
</font></big>
<font color="#400080">莫倚倾国貌，嫁取个，有情郎。彼此当年少，<BR>
</font></big>
<font color="#400080">莫负好时光。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_2 </em></strong></font><font
face="黑体" color="#800080"> </font><font size="4" color="#800080" face="宋体">【巫山一段云】<a
href="authers/qzz_0000.htm" target="_blank"></font><font size="3" color="#0080FF"><font face="黑体">李晔</font></a></big> 
<br>
</font><br>
<font color="#400080">缥缈云间质，盈盈波上身。袖罗斜举动埃尘，明艳不胜春¤<BR>
</font></big>
<font color="#400080">翠鬓晚妆烟重，寂寂阳台一梦。冰眸莲脸见长新，<BR>
</font></big>
<font color="#400080">巫峡更何人。<br> <BR>
<font color="#400080">蝶舞梨园雪，莺啼柳带烟。小池残日艳阳天，苎萝山又山¤<BR>
</font></big>
<font color="#400080">青鸟不来愁绝，忍看鸳鸯双结。春风一等少年心，<BR>
</font></big>
<font color="#400080">闲情恨不禁。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_3 </em></strong></font><font
face="黑体" color="#800080"> </font><font size="4" color="#800080" face="宋体">【菩萨蛮（又名子夜歌、巫山一片云、重叠金）】<a
href="authers/qzz_0000.htm" target="_blank"></font><font size="3" color="#0080FF"><font face="黑体">李晔</font></a></big> 
<br>
</font><br>
<font color="#400080">登楼遥望秦宫殿，茫茫只见双飞燕。渭水一条流，<BR>
</font></big>
<font color="#400080">千山与万丘¤   <BR>
</font></big>
<font color="#400080">远烟笼碧树，陌上行人去。安得有英雄，迎归大内中。<BR><BR>
<font color="#400080">飘飘且在三峰下，秋风往往堪沾洒。肠断忆仙宫，<BR>
</font></big>
<font color="#400080">朦胧烟雾中¤   <BR>
</font></big>
<font color="#400080">思梦时时睡，不语长如醉。早晚是归期，苍穹知不知。<br>
<P><big><font size="3" face="黑体" color="#000080"><strong><em>&nbsp;&nbsp; 卷889_4 </em></strong></font><font
face="黑体" color="#800080"> </font><font size="4" color="#800080" face="宋体">【一叶落】<a
href="authers/qzz_0000.htm" target="_blank"></font><font size="3" color="#0080FF"><font face="黑体">李存勖</font></a></big> 
<br>
</font><br>
<font color="#400080">一叶落，搴朱箔，此时景物正萧索。画楼月影寒，<BR>
</font></big>
<font color="#400080">西风吹罗幕。吹罗幕，往事思量著。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_5 </em></strong></font><font
face="黑体" color="#800080"> </font><font size="4" color="#800080" face="宋体">【如梦令（一名忆仙姿、宴桃源、比梅）】<a
href="authers/qzz_0000.htm" target="_blank"></font><font size="3" color="#0080FF"><font face="黑体">李存勖</font></a></big> 
<br>
</font><br>
<font color="#400080">曾宴桃源深洞，一曲清歌舞凤。长记别伊时，<BR>
</font></big>
<font color="#400080">和泪出门相送。如梦，如梦，残月落花烟重。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_6 </em></strong></font><font
face="黑体" color="#800080"> </font><font size="4" color="#800080" face="宋体">【阳台梦】<a
href="authers/qzz_0000.htm" target="_blank"></font><font size="3" color="#0080FF"><font face="黑体">李存勖</font></a></big> 
<br>
</font><br>
<font color="#400080">薄罗衫子金泥缝，困纤腰怯铢衣重。笑迎移步小兰丛，<BR>
</font></big>
<font color="#400080">金翘玉凤¤   <BR>
</font></big>
<font color="#400080">娇多情脉脉，羞把同心拈弄。楚天云雨却相和，<BR>
</font></big>
<font color="#400080">又入阳台梦。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_7 </em></strong></font><font
face="黑体" color="#800080"> </font><font size="4" color="#800080" face="宋体">【歌头】<a
href="authers/qzz_0000.htm" target="_blank"></font><font size="3" color="#0080FF"><font face="黑体">李存勖</font></a></big> 
<br>
</font><br>
<font color="#400080">赏芳春，暖风飘箔。莺啼绿树，轻烟笼晚阁。杏桃红，<BR>
</font></big>
<font color="#400080">开繁萼。灵和殿，禁柳千行斜，金丝络。夏云多，<BR>
</font></big>
<font color="#400080">奇峰如削。纨扇动微凉，轻绡薄，梅雨霁，火云烁。<BR>
</font></big>
<font color="#400080">临水槛，永日逃繁暑，泛觥酌¤<BR>
</font></big>
<font color="#400080">露华浓，冷高梧，凋万叶。一霎晚风，蝉声新雨歇。<BR>
</font></big>
<font color="#400080">惜惜此光阴，如流水。东篱菊残时，叹萧索。繁阴积，<BR>
</font></big>
<font color="#400080">岁时暮，景难留。不觉朱颜失却，好容光。且且须呼宾友，<BR>
</font></big>
<font color="#400080">西园长宵。宴云谣，歌皓齿，且行乐。<BR>
<P><big><font size="3" face="黑体" color="#000080"><strong><em>&nbsp;&nbsp; 卷889_8 </em></strong></font><font
face="黑体" color="#800080"> </font><font size="4" color="#800080" face="宋体">【浣溪纱（一作浣纱溪、小庭花）】<a
href="authers/qzz_0028.htm" target="_blank"></font><font size="3" color="#0080FF"><font face="黑体">李Z</font></a></big> 
<br>
</font><br>
<font color="#400080">风压轻云贴水飞，乍晴池馆燕争泥，沈郎多病不胜衣¤<BR>
</font></big>
<font color="#400080">沙上未闻鸿雁信，竹间时听鹧鸪啼，此情惟有落花知。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_9 </em></strong></font><font
face="黑体" color="#800080"> </font><font size="4" color="#800080" face="宋体">【摊破浣溪沙（一名山花子）】<a
href="authers/qzz_0028.htm" target="_blank"></font><font size="3" color="#0080FF"><font face="黑体">李Z</font></a></big> 
<br>
</font><br>
<font color="#400080">菡萏香销翠叶残，西风愁起绿波间。还与韶光共憔悴，<BR>
</font></big>
<font color="#400080">不堪看¤   <BR>
</font></big>
<font color="#400080">细雨梦回鸡塞远，小楼吹彻玉笙寒。多少泪珠何限恨，<BR>
</font></big>
<font color="#400080">倚阑干。   <BR>
<font color="#400080">手卷真珠上玉钩，依前春恨锁重楼。风里落花谁是主，<BR>
</font></big>
<font color="#400080">思悠悠¤   <BR>
</font></big>
<font color="#400080">青鸟不传云外信，丁香空结雨中愁。回首渌波三峡暮，<BR>
</font></big>
<font color="#400080">接天流。   <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_10 </em></strong></font><font
face="黑体" color="#800080"> </font><font size="4" color="#800080" face="宋体">【渔父（一名渔歌子）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">浪花有意千里雪，桃花无言一队春。一壶酒，一竿身，<BR>
</font></big>
<font color="#400080">快活如侬有几人¤   <BR>
</font></big>
<font color="#400080">一棹春风一叶舟，一纶茧缕一轻钩。花满渚，酒满瓯，<BR>
</font></big>
<font color="#400080">万顷波中得自由。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_11 </em></strong></font><font
face="黑体" color="#800080"> </font><font size="4" color="#800080" face="宋体">【忆江南】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">（一名望江南、梦江南、江南好、梦江口、望江梅、<BR>
</font></big>
<font color="#400080">归塞北、谢秋娘、春去也）<BR>
</font></big>
<font color="#400080">多少恨，昨夜梦魂中。还似旧时游上苑，<BR>
</font></big>
<font color="#400080">车如流水马如龙。花月正春风。<br><BR>
<font color="#400080">多少泪，沾袖复横颐。心事莫将和泪滴，<BR>
</font></big>
<font color="#400080">凤笙休向月明吹。肠断更无疑。<BR>
<font color="#400080">闲梦远，南国正芳春。船上管弦江面绿，<BR>
</font></big>
<font color="#400080">满城飞絮混轻尘。愁杀看花人。<br><BR>
<font color="#400080">闲梦远，南国正清秋。千里江山寒色暮，<BR>
</font></big>
<font color="#400080">芦花深处泊孤舟。笛在月明楼。<BR>
<P><big><font size="3" face="黑体" color="#000080"><strong><em>&nbsp;&nbsp; 卷889_12 </em></strong></font><font
face="黑体" color="#800080"> </font><font size="4" color="#800080" face="宋体">【捣练子（一名深院月）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">深院静，小庭空，断续寒砧断续风。无奈夜长人不寐，<BR>
</font></big>
<font color="#400080">数声和月到帘栊。<br> <BR>
<font color="#400080">云鬓乱，晚妆残，带恨眉儿远岫攒。斜托香腮春笋懒，<BR>
</font></big>
<font color="#400080">为谁和泪倚阑干。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_13 </em></strong></font><font
face="黑体" color="#800080"> </font><font size="4" color="#800080" face="宋体">【相见欢（一名乌夜啼）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">（又名上西楼、西楼子、月上瓜洲、秋夜月、忆真妃）<BR>
</font></big>
<font color="#400080">林花谢了春红，太匆匆。无奈朝来寒雨，晚来风¤<BR>
</font></big>
<font color="#400080">胭脂泪，相留醉，几时重。自是人生长恨，水长东。<br><BR>
<font color="#400080">无言独上西楼，月如钩。寂寞梧桐深院，锁清秋¤<BR>
</font></big>
<font color="#400080">剪不断，理还乱，是离愁。别是一般滋味，在心头。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_14 </em></strong></font><font
face="黑体" color="#800080"> </font><font size="4" color="#800080" face="宋体">【长相思（一名双红豆、山渐青、忆多娇）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">一重山，两重山。山远天高烟水寒，相思枫叶丹¤<BR>
</font></big>
<font color="#400080">菊花开，菊花残。塞雁高飞人未还，一帘风月闲。<br><BR>
<font color="#400080">云一涡，玉一梭。澹澹衫儿薄薄罗，轻颦双黛螺¤<BR>
</font></big>
<font color="#400080">秋风多，雨如和。帘外芭蕉三两窠，夜长人奈何。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_15 </em></strong></font><font
face="黑体" color="#800080"> </font><font size="4" color="#800080" face="宋体">【浣溪沙】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">红日已高三丈透，金炉次第添香兽，红锦地衣随步皱¤<BR>
</font></big>
<font color="#400080">佳人舞点金钗溜，酒恶时拈花蕊嗅，别殿遥闻箫鼓奏。<BR><BR>
<font color="#400080">转烛飘蓬一梦归，欲寻陈迹怅人非，天教心愿与身违¤<BR>
</font></big>
<font color="#400080">待月池台空逝水，荫花楼阁漫斜晖，登临不惜更沾衣。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_16 </em></strong></font><font
face="黑体" color="#800080"> </font><font size="4" color="#800080" face="宋体">【采桑子（一名丑奴儿、罗敷媚、罗敷艳歌）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">辘轳金井梧桐晚，几树惊秋。昼雨如愁，百尺虾须上玉钩¤<BR>
</font></big>
<font color="#400080">琼窗春断双蛾皱，回首边头。欲寄鳞游，九曲寒波不溯流。<br><BR>
<font color="#400080">亭前春逐红英尽，舞态徘徊。细雨霏微，不放双眉时暂开¤<BR>
</font></big>
<font color="#400080">绿窗冷静芳音断，香印成灰。可奈情怀，欲睡朦胧入梦来。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_17 </em></strong></font><font
face="黑体" color="#800080"> </font><font size="4" color="#800080" face="宋体">【菩萨蛮】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">花明月暗笼轻雾，今宵好向郎边去。i袜步香阶，<BR>
</font></big>
<font color="#400080">手提金缕鞋¤   <BR>
</font></big>
<font color="#400080">画堂南畔见，一晌偎人颤。好为出来难，教君恣意怜。<BR>
<font color="#400080">蓬莱院闭天台女，画堂昼寝无人语。抛枕翠云光，<BR>
</font></big>
<font color="#400080">绣衣闻异香¤   <BR>
</font></big>
<font color="#400080">潜来珠锁动，惊觉鸳鸯梦。慢脸笑盈盈，相看无限情。<BR><BR>
<font color="#400080">铜簧韵脆锵寒竹，新声慢奏移纤玉。眼色暗相钩，<BR>
</font></big>
<font color="#400080">秋波横欲流¤   <BR>
</font></big>
<font color="#400080">雨云深绣户，来便谐衷素。宴罢又成空，梦迷春睡中。<br>
<font color="#400080">人生愁恨何能免，消魂独我情何限。故国梦重归，<BR>
</font></big>
<font color="#400080">觉来双泪垂¤   <BR>
</font></big>
<font color="#400080">高楼谁与上，长记秋晴望。往事已成空，还如一梦中。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_18 </em></strong></font><font
face="黑体" color="#800080"> </font><font size="4" color="#800080" face="宋体">【清平乐（一名忆萝月）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">别来春半，触目愁肠断。砌下落梅如雪乱，拂了一身还满¤<BR>
</font></big>
<font color="#400080">雁来音信无凭，路遥归梦难成。离恨却如春草，<BR>
</font></big>
<font color="#400080">更行更远还生。<br>   <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_19 </em></strong></font><font
face="黑体" color="#800080"> </font><font size="4" color="#800080" face="宋体">【喜迁莺（一名鹤冲天、燕归来）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">晓月坠，宿云微，无语枕频欹。梦回芳草思依依，<BR>
</font></big>
<font color="#400080">天远雁声稀¤   <BR>
</font></big>
<font color="#400080">啼莺散，馀花乱，寂寞画堂深院。片红休扫尽从伊，<BR>
</font></big>
<font color="#400080">留待舞人归。<BR>
<P><big><font size="3" face="黑体" color="#000080"><strong><em>&nbsp;&nbsp; 卷889_20 </em></strong></font><font
face="黑体" color="#800080"> </font><font size="4" color="#800080" face="宋体">【阮郎归（一名醉桃源、碧桃春）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">东风吹水日衔山，春来长是闲。落花狼藉酒阑珊，<BR>
</font></big>
<font color="#400080">笙歌醉梦间¤   <BR>
</font></big>
<font color="#400080">春睡觉，晚妆残，无人整翠鬟。留连光景惜朱颜，<BR>
</font></big>
<font color="#400080">黄昏独倚阑。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_21 </em></strong></font><font
face="黑体" color="#800080"> </font><font size="4" color="#800080" face="宋体">【锦堂春（一名乌夜啼）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">昨夜风兼雨，帘帏飒飒秋声。烛残漏滴频欹枕，<BR>
</font></big>
<font color="#400080">起坐不能平¤   <BR>
</font></big>
<font color="#400080">世事漫随流水，算来一梦浮生。醉乡路稳宜频到，<BR>
</font></big>
<font color="#400080">此外不堪行。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_22 </em></strong></font><font
face="黑体" color="#800080"> </font><font size="4" color="#800080" face="宋体">【应天长】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">一钩初月临妆镜，蝉鬓凤钗慵不整。重帘静，层楼迥，<BR>
</font></big>
<font color="#400080">惆怅落花风不定¤   <BR>
</font></big>
<font color="#400080">柳堤芳草径，梦断辘轳金井。昨夜更阑酒醒，春愁过却病。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_23 </em></strong></font><font
face="黑体" color="#800080"> </font><font size="4" color="#800080" face="宋体">【望远行】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">碧砌花光照眼明，朱扉长日镇长扃。馀寒欲去梦难成，<BR>
</font></big>
<font color="#400080">炉香烟冷自亭亭¤   <BR>
</font></big>
<font color="#400080">辽阳月，秣陵砧，不传消息但传情。黄金台下忽然惊，<BR>
</font></big>
<font color="#400080">征人归日二毛生。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_24 </em></strong></font><font
face="黑体" color="#800080"> </font><font size="4" color="#800080" face="宋体">【浪淘沙（一名卖花声）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">帘外雨潺潺，春意阑珊。罗衾不耐五更寒。<BR>
</font></big>
<font color="#400080">梦里不知身是客，一晌贪欢¤<BR>
</font></big>
<font color="#400080">独自暮凭阑，无限江山。别时容易见时难。<BR>
</font></big>
<font color="#400080">流水落花春去也，天上人间。<BR>
<font color="#400080">往事只堪哀，对景难排。秋风庭院藓侵阶。<BR>
</font></big>
<font color="#400080">一桁珠帘闲不卷，终日谁来¤<BR>
</font></big>
<font color="#400080">金剑已沈埋，壮气蒿莱。晚凉天净月华开。<BR>
</font></big>
<font color="#400080">想得玉楼瑶殿影，空照秦淮。<BR>
<P><big><font size="3" face="黑体" color="#000080"><strong><em>&nbsp;&nbsp; 卷889_25 </em></strong></font><font
face="黑体" color="#800080"> </font><font size="4" color="#800080" face="宋体">【木兰花（一名玉楼春、春晓曲、惜春容）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">晓妆初了明肌雪，春殿嫔娥鱼贯列。凤箫声断水云闲，<BR>
</font></big>
<font color="#400080">重按霓裳歌遍彻¤   <BR>
</font></big>
<font color="#400080">临风谁更飘香屑，醉拍阑干情未切。归时休放烛花红，<BR>
</font></big>
<font color="#400080">待蹋马蹄清夜月。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_26 </em></strong></font><font
face="黑体" color="#800080"> </font><font size="4" color="#800080" face="宋体">【虞美人】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">风回小院庭芜绿，柳眼春相续。凭阑半日独无言，<BR>
</font></big>
<font color="#400080">依旧竹声新月，似当年¤<BR>
</font></big>
<font color="#400080">笙歌未散尊在，池面冰初解。烛明香暗画楼深，<BR>
</font></big>
<font color="#400080">满鬓清霜残雪，思难禁。<br><BR>
<font color="#400080">春花秋月何时了，往事知多少。小楼昨夜又东风，<BR>
</font></big>
<font color="#400080">故国不堪回首月明中¤<BR>
</font></big>
<font color="#400080">雕阑玉砌应犹在，只是朱颜改。问君能有几多愁，<BR>
</font></big>
<font color="#400080">恰似一江春水向东流。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_27 </em></strong></font><font
face="黑体" color="#800080"> </font><font size="4" color="#800080" face="宋体">【一斛珠（一名醉落魄）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">晚妆初过，沈檀轻注些儿个。向人微露丁香颗。<BR>
</font></big>
<font color="#400080">一曲清歌，暂引樱桃破¤<BR>
</font></big>
<font color="#400080">罗袖`残殷色可，杯深旋被香醪稹<BR>
</font></big>
<font color="#400080">绣床斜凭娇无那。烂嚼红茸，笑向檀郎唾。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_28 </em></strong></font><font
face="黑体" color="#800080"> </font><font size="4" color="#800080" face="宋体">【临江仙】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">樱桃落尽春归去，蝶翻轻粉双飞。子规啼月小楼西。<BR>
</font></big>
<font color="#400080">玉钩罗幕，惆怅暮烟垂¤<BR>
</font></big>
<font color="#400080">别巷寂寥人散后，望残烟草低迷。炉香闲袅凤凰儿。<BR>
</font></big>
<font color="#400080">空持罗带，回首恨依依。<BR>
<P><big><font size="3" face="黑体" color="#000080"><strong><em>&nbsp;&nbsp; 卷889_29 </em></strong></font><font
face="黑体" color="#800080"> </font><font size="4" color="#800080" face="宋体">【蝶恋花】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">（一名一箩金、黄金缕、明月生南浦、凤栖梧、<BR>
</font></big>
<font color="#400080">鹊蹋枝、卷珠帘、鱼水同欢）<BR>
</font></big>
<font color="#400080">遥夜亭皋闲信步。才过清明，渐觉伤春暮。<BR>
</font></big>
<font color="#400080">数点雨声风约住，朦胧澹月云来去¤<BR>
</font></big>
<font color="#400080">桃李依依香暗度。谁在秋千，笑里轻轻语。<BR>
</font></big>
<font color="#400080">一片芳心千万绪，人间没个安排处。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_30 </em></strong></font><font
face="黑体" color="#800080"> </font><font size="4" color="#800080" face="宋体">【破阵子（一名十拍子）】<a
href="authers/qzz_0029.htm" target="_blank"></font><font size="3" color="#0080FF"><font face="黑体">李煜</font></a></big> 
<br>
</font><br>
<font color="#400080">四十年来家国，三千里地山河。凤阙龙楼连霄汉，<BR>
</font></big>
<font color="#400080">玉树琼枝作烟萝，几曾识干戈。¤<BR>
</font></big>
<font color="#400080">一旦归为臣虏，沈腰潘鬓销磨。最是苍黄辞庙日，<BR>
</font></big>
<font color="#400080">教坊独奏别离歌，垂泪对宫娥。<BR>
<P><big><font size="3" face="黑体" color="#000080"><strong><em>&nbsp;&nbsp; 卷889_31 </em></strong></font><font
face="黑体" color="#800080"> </font><font size="4" color="#800080" face="宋体">【醉妆词】<a
href="authers/qzz_0000.htm" target="_blank"></font><font size="3" color="#0080FF"><font face="黑体">王衍</font></a></big> 
<br>
</font><br>
<font color="#400080">者边走，那边走，只是寻花柳。那边走，者边走，<BR>
</font></big>
<font color="#400080">莫厌金杯酒。<br> <BR>
<P><big><font size="3" face="黑体" color="#000080"><strong><em>&nbsp;&nbsp; 卷889_32 </em></strong></font><font
face="黑体" color="#800080"> </font><font size="4" color="#800080" face="宋体">【甘州曲】<a
href="authers/qzz_0000.htm" target="_blank"></font><font size="3" color="#0080FF"><font face="黑体">王衍</font></a></big> 
<br>
</font><br>
<font color="#400080">画罗裙，能解束，称腰身。柳眉桃脸不胜春。<BR>
</font></big>
<font color="#400080">薄媚足精神，可惜沦落在风尘。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷889_33 </em></strong></font><font
face="黑体" color="#800080"> </font><font size="4" color="#800080" face="宋体">【木兰花】<a
href="authers/qzz_0036.htm" target="_blank"></font><font size="3" color="#0080FF"><font face="黑体">孟昶</font></a></big> 
<br>
</font><br>
<font color="#400080">冰肌玉骨清无汗，水殿风来暗香满。绣帘一点月窥人，<BR>
</font></big>
<font color="#400080">欹枕钗横云鬓乱¤   <BR>
</font></big>
<font color="#400080">起来琼户启无声，时见疏星渡河汉。屈指西风几时来，<BR>
</font></big>
<font color="#400080">只恐流年暗中换。<br> <BR>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
