<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(下)・卷七百七十八</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷七百七十八</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷778_1 </em></strong></font><font
face="黑体" color="#800080"> </font><font size="4" color="#800080" face="宋体">【题季子庙】<a
href="authers/qzz_0000.htm" target="_blank"></font><font size="3" color="#0080FF"><font face="黑体">李季华</font></a></big> 
<br>
</font><br>
<font color="#400080">季子让社稷，又能听国风。宁知千载后，O藻冷祠宫。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷778_2 </em></strong></font><font
face="黑体" color="#800080"> </font><font size="4" color="#800080" face="宋体">【听琴】<a
href="authers/qzz_0000.htm" target="_blank"></font><font size="3" color="#0080FF"><font face="黑体">王玄</font></a></big> 
<br>
</font><br>
<font color="#400080">拂尘开按匣，何事独颦眉。古调俗不乐，正声君自知。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷778_3 </em></strong></font><font
face="黑体" color="#800080"> </font><font size="4" color="#800080" face="宋体">【失鹭鹚】<a
href="authers/qzz_0000.htm" target="_blank"></font><font size="3" color="#0080FF"><font face="黑体">李归唐</font></a></big> 
<br>
</font><br>
<font color="#400080">惜养来来岁月深，笼开不见意沈吟。<br>也知只在秋江上，明月芦花何处寻。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷778_4 </em></strong></font><font
face="黑体" color="#800080"> </font><font size="4" color="#800080" face="宋体">【铜雀妓】<a
href="authers/qzz_0000.htm" target="_blank"></font><font size="3" color="#0080FF"><font face="黑体">朱光弼</font></a></big> 
<br>
</font><br>
<font color="#400080">魏王铜雀妓，日暮管弦清。一见西陵树，心悲舞不成。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷778_5 </em></strong></font><font
face="黑体" color="#800080"> </font><font size="4" color="#800080" face="宋体">【宫词】<a
href="authers/qzz_0000.htm" target="_blank"></font><font size="3" color="#0080FF"><font face="黑体">朱光弼</font></a></big> 
<br>
</font><br>
<font color="#400080">梦里君王近，宫中河汉高。秋风能再热，团扇不辞劳。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷778_6 </em></strong></font><font
face="黑体" color="#800080"> </font><font size="4" color="#800080" face="宋体">【惆怅诗九首】<a
href="authers/qzz_0000.htm" target="_blank"></font><font size="3" color="#0080FF"><font face="黑体">顾甄远</font></a></big> 
<br>
</font><br>
<font color="#400080">魂黯黯兮情脉脉，帘风清兮窗月白。<br>梦惊枕上炉烬销，不见蕊珠宫里客。<br>
<br>
<font color="#400080">禁漏声稀蟾魄冷，纱厨筠簟波光净。<br>独坐愁吟暗断魂，满窗风动芭蕉影。<br>
<br>
<font color="#400080">别恨离肠空恻恻，风动虚轩池水白。<br>莫言灵圃步难寻，有心终效偷桃客。<br>
<br>
<font color="#400080">愁遇人间好风景，焦桐韵满华堂静。<br>鉴鸾钗燕恨何穷，忍向银床空抱影。<br>
<br>
<font color="#400080">绿槐影里傍青楼，陌上行人空举头。<br>烟水露花无处问，摇鞭凝睇不胜愁。<br>
<br>
<font color="#400080">役尽心神销尽骨，恩情未断忽分离。<br>平生此恨无言处，只有衣襟泪得知。<br>
<br>
<font color="#400080">浓醪艳唱愁难破，骨瘦魂消病已成。<br>若为多罗年少死，始甘人道有风情。<br>
<br>
<font color="#400080">泪满罗衣酒满卮，一声歌断怨伤离。<br>如今两地心中事，直是瞿昙也不知。<br>
<br>
<font color="#400080">横泥杯觞醉复醒，愁牵时有小诗成。<br>早知惹得千般恨，悔不天生解薄情。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷778_7 </em></strong></font><font
face="黑体" color="#800080"> </font><font size="4" color="#800080" face="宋体">【登清居台】<a
href="authers/qzz_0000.htm" target="_blank"></font><font size="3" color="#0080FF"><font face="黑体">魏峦</font></a></big> 
<br>
</font><br>
<font color="#400080">迤逦清居台，连延白云外。侧聆天上语，下视飞鸟背。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷778_8 </em></strong></font><font
face="黑体" color="#800080"> </font><font size="4" color="#800080" face="宋体">【游昌化精舍】<a
href="authers/qzz_0000.htm" target="_blank"></font><font size="3" color="#0080FF"><font face="黑体">柳明献</font></a></big> 
<br>
</font><br>
<font color="#400080">宝台侵汉远，金地接霞高。何必游天外，忻此契卢敖。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷778_9 </em></strong></font><font
face="黑体" color="#800080"> </font><font size="4" color="#800080" face="宋体">【善卷先生坛】<a
href="authers/qzz_0000.htm" target="_blank"></font><font size="3" color="#0080FF"><font face="黑体">蔡昆</font></a></big> 
<br>
</font><br>
<font color="#400080">几到坛边登阁望，因思遗迹咏今朝。<br>当时为有重华出，不是先生傲帝尧。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷778_10 </em></strong></font><font
face="黑体" color="#800080"> </font><font size="4" color="#800080" face="宋体">【句】<a
href="authers/qzz_0000.htm" target="_blank"></font><font size="3" color="#0080FF"><font face="黑体">蔡昆</font></a></big> 
<br>
</font><br>
<font color="#400080">飘飘随暮雨，飒飒落秋山。（《落叶》，王正字《诗格》）<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷778_11 </em></strong></font><font
face="黑体" color="#800080"> </font><font size="4" color="#800080" face="宋体">【题~州相思铺（一作令狐楚诗）】<a
href="authers/qzz_0000.htm" target="_blank"></font><font size="3" color="#0080FF"><font face="黑体">令狐挺</font></a></big> 
<br>
</font><br>
<font color="#400080">谁把相思号此河，塞垣车马往来多。<br>只应自古征人泪，洒向空川作逝波。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷778_12 </em></strong></font><font
face="黑体" color="#800080"> </font><font size="4" color="#800080" face="宋体">【凤归云二首】<a
href="authers/qzz_0000.htm" target="_blank"></font><font size="3" color="#0080FF"><font face="黑体">滕潜</font></a></big> 
<br>
</font><br>
<font color="#400080">金井栏边见羽仪，梧桐枝上宿寒枝。<br>五陵公子怜文彩，画与佳人刺绣衣。<br>
<br>
<font color="#400080">饮啄蓬山最上头，和烟飞下禁城秋。<br>曾将弄玉归云去，金R斜开十二楼。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷778_13 </em></strong></font><font
face="黑体" color="#800080"> </font><font size="4" color="#800080" face="宋体">【药圃】<a
href="authers/qzz_0000.htm" target="_blank"></font><font size="3" color="#0080FF"><font face="黑体">夏侯子云</font></a></big> 
<br>
</font><br>
<font color="#400080">绿叶红英遍，仙经自讨论。偶移岩畔菊，锄断白云根。<br>
<P><big><font size="3" face="黑体" color="#000080"><strong><em>&nbsp;&nbsp; 卷778_14 </em></strong></font><font
face="黑体" color="#800080"> </font><font size="4" color="#800080" face="宋体">【读孝经】<a
href="authers/qzz_0000.htm" target="_blank"></font><font size="3" color="#0080FF"><font face="黑体">方愚</font></a></big> 
<br>
</font><br>
<font color="#400080">星彩满天朝北极，源流是处赴东溟。<br>为臣为子不忠孝，辜负宣尼一卷经。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷778_15 </em></strong></font><font
face="黑体" color="#800080"> </font><font size="4" color="#800080" face="宋体">【赠葛氏小娘子】<a
href="authers/qzz_0000.htm" target="_blank"></font><font size="3" color="#0080FF"><font face="黑体">潘雍</font></a></big> 
<br>
</font><br>
<font color="#400080">曾闻仙子住天台，欲结灵姻愧短才。<br>若许随君洞中住，不同刘阮却归来。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷778_16 </em></strong></font><font
face="黑体" color="#800080"> </font><font size="4" color="#800080" face="宋体">【送孙舍人归湘州】<a
href="authers/qzz_0000.htm" target="_blank"></font><font size="3" color="#0080FF"><font face="黑体">梁陟</font></a></big> 
<br>
</font><br>
<font color="#400080">盛才倾世重，清论满朝归。作隼他年计，为鸳此日飞。<BR>
</font></big>
<font color="#400080">比肩移日近，抗首出郊畿。为报清漳水，分明照锦衣。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷778_17 </em></strong></font><font
face="黑体" color="#800080"> </font><font size="4" color="#800080" face="宋体">【再登河阳城怀古】<a
href="authers/qzz_0000.htm" target="_blank"></font><font size="3" color="#0080FF"><font face="黑体">朱延</font></a></big> 
<br>
</font><br>
<font color="#400080">客游倦旅思，憩驾陟崇墉。元凯标奇迹，安仁擅美踪。<BR>
</font></big>
<font color="#400080">远近浊河流，出没青山峰。伫想空不极，怀古怅无从。
<P><big><font size="3" face="黑体" color="#000080"><strong><em>&nbsp;&nbsp; 卷778_18 </em></strong></font><font
face="黑体" color="#800080"> </font><font size="4" color="#800080" face="宋体">【题莹上人院】<a
href="authers/qzz_0000.htm" target="_blank"></font><font size="3" color="#0080FF"><font face="黑体">寇埴</font></a></big> 
<br>
</font><br>
<font color="#400080">舍筏求香偈，因泉演妙音。是明捐俗网，何独在山林。<BR>
</font></big>
<font color="#400080">缭绕藤轩密，逶迤竹径深。为传同学志，兹宇可清心。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷778_19 </em></strong></font><font
face="黑体" color="#800080"> </font><font size="4" color="#800080" face="宋体">【燕衔泥（一作冯著诗）】<a
href="authers/qzz_0000.htm" target="_blank"></font><font size="3" color="#0080FF"><font face="黑体">冯渚</font></a></big> 
<br>
</font><br>
<font color="#400080">双燕碌碌飞入屋，屋中老人喜燕归，裴回绕我床头飞。<BR>
</font></big>
<font color="#400080">去年为尔逐黄雀，雨多屋漏泥土落。尔莫厌老翁茅屋低，<BR>
</font></big>
<font color="#400080">梁头作窠梁下栖。尔不见东家黄d鸣啧啧，<BR>
</font></big>
<font color="#400080">蛇盘瓦沟鼠穿壁。豪家大屋尔莫居，骄儿少妇采尔雏。<BR>
</font></big>
<font color="#400080">井旁写水泥自足，衔泥上屋随尔欲。<br><BR>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
