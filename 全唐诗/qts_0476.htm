<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(中)・卷四百七十六</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷四百七十六</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷476_1 </em></strong></font><font
face="黑体" color="#800080"> </font><font size="4" color="#800080" face="宋体">【至日荷李常侍过郊居】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">贱子守柴荆，谁人记姓名。风云千骑降，草木一阳生。<BR>
</font></big>
<font color="#400080">礼异江河动，欢殊里巷惊。称觞容侍坐，看竹许同行。<BR>
</font></big>
<font color="#400080">遇觉沧溟浅，恩疑太岳轻。尽搜天地物，无谕此时情。
<P><big><font size="3" face="黑体" color="#000080"><strong><em>&nbsp;&nbsp; 卷476_2 </em></strong></font><font
face="黑体" color="#800080"> </font><font size="4" color="#800080" face="宋体">【日暮天无云】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">杳杳复苍然，无云日暮天。象分青气外，景尽赤霄前。<BR>
</font></big>
<font color="#400080">渐吐星河色，遥生水木烟。从容难附丽，顾步欲澄鲜。<BR>
</font></big>
<font color="#400080">但见收三素，何能测上玄。应非暂呈瑞，不许出山川。
<P><big><font size="3" face="黑体" color="#000080"><strong><em>&nbsp;&nbsp; 卷476_3 </em></strong></font><font
face="黑体" color="#800080"> </font><font size="4" color="#800080" face="宋体">【新成小亭月夜】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">已被月知处，斩新风到来。无人伴幽境，多取木兰栽。<br>
<P><big><font size="3" face="黑体" color="#000080"><strong><em>&nbsp;&nbsp; 卷476_4 </em></strong></font><font
face="黑体" color="#800080"> </font><font size="4" color="#800080" face="宋体">【和窦中丞岁酒喜见小男两岁】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">更添十岁应为相，岁酒从今把未休。<br>闻得一毛添五色，眼看相逐凤池头。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_5 </em></strong></font><font
face="黑体" color="#800080"> </font><font size="4" color="#800080" face="宋体">【寒食】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">东风泼火雨新休，舁尽春泥扫雪沟。<br>走马犊车当御路，汉阳公主谢鸡球。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_6 </em></strong></font><font
face="黑体" color="#800080"> </font><font size="4" color="#800080" face="宋体">【送僧游山】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">云身自在山山去，何处灵山不是归。<br>日暮寒林投古寺，雪花飞满水田衣。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_7 </em></strong></font><font
face="黑体" color="#800080"> </font><font size="4" color="#800080" face="宋体">【雪中答僧书】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">八行银字非常草，六出天花尽是梅。<br>无所与陈童子别，雪中辛苦远山来。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_8 </em></strong></font><font
face="黑体" color="#800080"> </font><font size="4" color="#800080" face="宋体">【题逍遥楼伤故韦大夫】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">利及生人无更为，落花流水旧城池。<br>逍遥楼上雕龙字，便是羊公堕泪碑。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_9 </em></strong></font><font
face="黑体" color="#800080"> </font><font size="4" color="#800080" face="宋体">【戏赠费冠卿】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">但恐红尘虚白首，宁论蹇逸分先后。<br>莫占莺花笑寂寥，长安春色年年有。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_10 </em></strong></font><font
face="黑体" color="#800080"> </font><font size="4" color="#800080" face="宋体">【与左兴宗湓城别】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">江逢九派人将别，猿到三声月为秋。<br>不知相见更何日，此夜少年堪白头。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_11 </em></strong></font><font
face="黑体" color="#800080"> </font><font size="4" color="#800080" face="宋体">【八月十五夜卧疾】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">一年只有今宵月，尽上江楼独病眠。<br>寂寞竹窗闲不闭，夜深斜影到床前。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_12 </em></strong></font><font
face="黑体" color="#800080"> </font><font size="4" color="#800080" face="宋体">【正月十五日】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">汉家遗事今宵见，楚郭明灯几处张。<br>深夜行歌声绝后，紫姑神下月苍苍。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_13 </em></strong></font><font
face="黑体" color="#800080"> </font><font size="4" color="#800080" face="宋体">【曲池陪宴即事上窦中丞】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">水自山阿绕坐来，珊瑚台上木绵开。<br>欲知举目无情罚，一片花流酒一杯。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_14 </em></strong></font><font
face="黑体" color="#800080"> </font><font size="4" color="#800080" face="宋体">【董监庙】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">仁杰淫祠废欲无，枯枫老栎两三株。<br>神乌惯得商人食，飞趁征帆过蠡湖。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_15 </em></strong></font><font
face="黑体" color="#800080"> </font><font size="4" color="#800080" face="宋体">【赠侯山人】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">一见清容惬素闻，有人传是紫阳君。<br>来时玉女裁春服，剪破湘山几片云。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_16 </em></strong></font><font
face="黑体" color="#800080"> </font><font size="4" color="#800080" face="宋体">【送马判官赴安南】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">故人交趾去从军，应笑狂生挥阵云。<br>省得蔡州今日事，旧曾都护帐前闻。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_17 </em></strong></font><font
face="黑体" color="#800080"> </font><font size="4" color="#800080" face="宋体">【送准上人归石经院】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">旃檀刻像今犹少，白石镌经古未曾。<br>归去更寻翻译寺，前山应遇雁门僧。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_18 </em></strong></font><font
face="黑体" color="#800080"> </font><font size="4" color="#800080" face="宋体">【寒食野望】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">拜扫无过骨肉亲，一年唯此两三辰。<br>冢头莫种有花树，春色不关泉下人。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_19 </em></strong></font><font
face="黑体" color="#800080"> </font><font size="4" color="#800080" face="宋体">【祗役遇风谢湘中春色】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">水生风熟布帆新，只见公程不见春。<br>应被百花撩乱笑，比来天地一闲人。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_20 </em></strong></font><font
face="黑体" color="#800080"> </font><font size="4" color="#800080" face="宋体">【湘江夜泛】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">江流如箭月如弓，行尽三湘数夜中。<br>无那子规知向蜀，一声声似怨春风。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_21 </em></strong></font><font
face="黑体" color="#800080"> </font><font size="4" color="#800080" face="宋体">【蜀江水（来自蕃界）】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">日夜朝宗来万里，共怜江水引蕃心。<br>若论巴峡愁人处，猿比滩声是好音。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_22 </em></strong></font><font
face="黑体" color="#800080"> </font><font size="4" color="#800080" face="宋体">【寄安南马中丞】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">龙韬能致虎符分，万里霜台压瘴云。<br>蕃客不须愁海路，波神今伏马将军。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_23 </em></strong></font><font
face="黑体" color="#800080"> </font><font size="4" color="#800080" face="宋体">【甘子堂陪宴上韦大夫】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">武陵楼上春长早，甘子堂前花落迟。<br>楚乐怪来声竞起，新歌尽是大夫词。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_24 </em></strong></font><font
face="黑体" color="#800080"> </font><font size="4" color="#800080" face="宋体">【青溪村居二首】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">家占溪南千个竹，地临湖上一群山。<br>渔船多在马长放，出处自由闲不闲。<br>
<br>
<font color="#400080">深树黄鹂晓一声，林西江上月犹明。<br>野人早起无他事，贪绕沙泉看笋生。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_25 </em></strong></font><font
face="黑体" color="#800080"> </font><font size="4" color="#800080" face="宋体">【奉和兴元郑相公早春送杨侍郎】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">征鞍欲上醉还留，南浦春生百草头。<br>丞相新裁别离曲，声声飞出旧梁州。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_26 </em></strong></font><font
face="黑体" color="#800080"> </font><font size="4" color="#800080" face="宋体">【送舍弟孺复往庐山】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">能骑竹马辨西东，未省烟花暂不同。<br>第一早归春欲尽，庐山好看过湖风。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_27 </em></strong></font><font
face="黑体" color="#800080"> </font><font size="4" color="#800080" face="宋体">【野别留少微上人】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">若为相见还分散，翻觉浮云亦不闲。<br>何处留师暂且住，家贫唯有坐中山。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_28 </em></strong></font><font
face="黑体" color="#800080"> </font><font size="4" color="#800080" face="宋体">【经古墓】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">碑折松枯山火烧，夜台从闭不曾朝。<br>那将逝者比流水，流水东流逢上潮。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_29 </em></strong></font><font
face="黑体" color="#800080"> </font><font size="4" color="#800080" face="宋体">【赠灵彻上人】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">诗句能生世界春，僧家更有姓汤人。<br>况闻暗忆前朝事，知是修行第几身。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷476_30 </em></strong></font><font
face="黑体" color="#800080"> </font><font size="4" color="#800080" face="宋体">【春郊醉中赠章八元】<a
href="authers/qzz_0948.htm" target="_blank"></font><font size="3" color="#0080FF"><font face="黑体">熊孺登</font></a></big> 
<br>
</font><br>
<font color="#400080">三月踏青能几日，百回添酒莫辞频。<br>看君倒卧杨花里，始觉春光为醉人。<br>
<br>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
