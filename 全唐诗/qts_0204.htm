<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(上)・卷二百零四</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷二百零四</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷204_1 </em></strong></font><font
face="黑体" color="#800080"> </font><font size="4" color="#800080" face="宋体">【时兴】<a
href="authers/qzz_0471.htm" target="_blank"></font><font size="3" color="#0080FF"><font face="黑体">杨贲</font></a></big> 
<br>
</font><br>
<font color="#400080">贵人昔未贵，咸愿顾寒微。及自登枢要，何曾问布衣。<BR>
</font></big>
<font color="#400080">平明登紫阁，日晏下彤闱。扰扰路傍子，无劳歌是非。<br>
<P><big><font size="3" face="黑体" color="#000080"><strong><em>&nbsp;&nbsp; 卷204_2 </em></strong></font><font
face="黑体" color="#800080"> </font><font size="4" color="#800080" face="宋体">【咏石季伦】<a
href="authers/qzz_0472.htm" target="_blank"></font><font size="3" color="#0080FF"><font face="黑体">李清</font></a></big> 
<br>
</font><br>
<font color="#400080">金谷繁华石季伦，只能谋富不谋身。<br>当时纵与绿珠去，犹有无穷歌舞人。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷204_3 </em></strong></font><font
face="黑体" color="#800080"> </font><font size="4" color="#800080" face="宋体">【鹤警露】<a
href="authers/qzz_0473.htm" target="_blank"></font><font size="3" color="#0080FF"><font face="黑体">陈季</font></a></big> 
<br>
</font><br>
<font color="#400080">南国商飙动，东皋野鹤鸣。溪松寒暂宿，露草滴还惊。<BR>
</font></big>
<font color="#400080">欲有高飞意，空闻召侣情。风间传藻质，月下引清声。<BR>
</font></big>
<font color="#400080">未假抟扶势，焉知羽翼轻。吾君开太液，愿得应皇明。
<P><big><font size="3" face="黑体" color="#000080"><strong><em>&nbsp;&nbsp; 卷204_4 </em></strong></font><font
face="黑体" color="#800080"> </font><font size="4" color="#800080" face="宋体">【湘灵鼓瑟】<a
href="authers/qzz_0473.htm" target="_blank"></font><font size="3" color="#0080FF"><font face="黑体">陈季</font></a></big> 
<br>
</font><br>
<font color="#400080">神女泛瑶瑟，古祠严野亭。楚云来泱漭，湘水助清泠。<BR>
</font></big>
<font color="#400080">妙指微幽契，繁声入杳冥。一弹新月白，数曲暮山青。<BR>
</font></big>
<font color="#400080">调苦荆人怨，时遥帝子灵。遗音如可赏，试奏为君听。
<P><big><font size="3" face="黑体" color="#000080"><strong><em>&nbsp;&nbsp; 卷204_5 </em></strong></font><font
face="黑体" color="#800080"> </font><font size="4" color="#800080" face="宋体">【湘灵鼓瑟】<a
href="authers/qzz_0474.htm" target="_blank"></font><font size="3" color="#0080FF"><font face="黑体">王邕</font></a></big> 
<br>
</font><br>
<font color="#400080">宝瑟和琴韵，灵妃应乐章。依稀闻促柱，仿佛梦新妆。<BR>
</font></big>
<font color="#400080">波外声初发，风前曲正长。凄清和万籁，断续绕三湘。<BR>
</font></big>
<font color="#400080">转觉云山迥，空怀杜若芳。诚能传此意，雅奏在宫商。
<P><big><font size="3" face="黑体" color="#000080"><strong><em>&nbsp;&nbsp; 卷204_6 </em></strong></font><font
face="黑体" color="#800080"> </font><font size="4" color="#800080" face="宋体">【嵩山望幸】<a
href="authers/qzz_0474.htm" target="_blank"></font><font size="3" color="#0080FF"><font face="黑体">王邕</font></a></big> 
<br>
</font><br>
<font color="#400080">峻极位何崇，方知造化功。降灵逢圣主，望幸表维嵩。<BR>
</font></big>
<font color="#400080">隐映连青壁，嵯峨向碧空。象车因叶瑞，龙驾愿升中。<BR>
</font></big>
<font color="#400080">万岁声长在，千岩气转雄。东都歌盛事，西笑伫皇风。
<P><big><font size="3" face="黑体" color="#000080"><strong><em>&nbsp;&nbsp; 卷204_7 </em></strong></font><font
face="黑体" color="#800080"> </font><font size="4" color="#800080" face="宋体">【湘灵鼓瑟】<a
href="authers/qzz_0475.htm" target="_blank"></font><font size="3" color="#0080FF"><font face="黑体">庄若讷</font></a></big> 
<br>
</font><br>
<font color="#400080">帝子鸣金瑟，馀声自抑扬。悲风丝上断，流水曲中长。<BR>
</font></big>
<font color="#400080">出没游鱼听，逶迤彩凤翔。微音时扣徵，雅韵乍含商。<BR>
</font></big>
<font color="#400080">神理诚难测，幽情讵可量。至今闻古调，应恨滞三湘。
<P><big><font size="3" face="黑体" color="#000080"><strong><em>&nbsp;&nbsp; 卷204_8 </em></strong></font><font
face="黑体" color="#800080"> </font><font size="4" color="#800080" face="宋体">【湘灵鼓瑟】<a
href="authers/qzz_0476.htm" target="_blank"></font><font size="3" color="#0080FF"><font face="黑体">魏璀</font></a></big> 
<br>
</font><br>
<font color="#400080">瑶瑟多哀怨，朱弦且莫听。扁舟三楚客，丛竹二妃灵。<BR>
</font></big>
<font color="#400080">淅沥闻馀响，依稀欲辨形。柱间寒水碧，曲里暮山青。<BR>
</font></big>
<font color="#400080">良马悲衔草，游鱼思绕萍。知音若相遇，终不滞南溟。
<P><big><font size="3" face="黑体" color="#000080"><strong><em>&nbsp;&nbsp; 卷204_9 </em></strong></font><font
face="黑体" color="#800080"> </font><font size="4" color="#800080" face="宋体">【怀素上人草书歌（一本作王邕诗，今从统签另编）】<a
href="authers/qzz_0477.htm" target="_blank"></font><font size="3" color="#0080FF"><font face="黑体">王zr</font></a></big> 
<br>
</font><br>
<font color="#400080">衡阳双峡插天峻，青壁ff万馀仞。此中灵秀众所知，<BR>
</font></big>
<font color="#400080">草书独有怀素奇。怀素身长五尺四，嚼汤诵咒吁可畏。<BR>
</font></big>
<font color="#400080">铜瓶锡杖倚闲庭，斑管秋毫多逸意。或粉壁，或彩笺，<BR>
</font></big>
<font color="#400080">蒲葵绢素何相鲜。忽作风驰如电掣，更点飞花兼散雪。<BR>
</font></big>
<font color="#400080">寒猿饮水撼枯藤，壮士拔山伸劲铁。<BR>
</font></big>
<font color="#400080">君不见张芝昔日称独贤，君不见近日张旭为老颠。<BR>
</font></big>
<font color="#400080">二公绝艺人所惜，怀素传之得真迹。峥嵘蹙出海上山，<BR>
</font></big>
<font color="#400080">突兀状成湖畔石。一纵又一横，一欹又一倾。<BR>
</font></big>
<font color="#400080">临江不羡飞帆势，下笔长为骤雨声。我牧此州喜相识，<BR>
</font></big>
<font color="#400080">又见草书多慧力。怀素怀素不可得，开卷临池转相忆。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷204_10 </em></strong></font><font
face="黑体" color="#800080"> </font><font size="4" color="#800080" face="宋体">【怀素上人草书歌】<a
href="authers/qzz_0478.htm" target="_blank"></font><font size="3" color="#0080FF"><font face="黑体">窦冀</font></a></big> 
<br>
</font><br>
<font color="#400080">狂僧挥翰狂且逸，独任天机摧格律。龙虎惭因点画生，<BR>
</font></big>
<font color="#400080">雷霆却避锋芒疾。鱼笺绢素岂不贵，只嫌局促儿童戏。<BR>
</font></big>
<font color="#400080">粉壁长廊数十间，兴来小豁胸襟气。长幼集，贤豪至，<BR>
</font></big>
<font color="#400080">枕糟藉L犹半醉。忽然绝叫三五声，满壁纵横千万字。<BR>
</font></big>
<font color="#400080">吴兴张老尔莫颠，叶县公孙我何谓。如熊如罴不足比，<BR>
</font></big>
<font color="#400080">如虺如蛇不足拟。涵物为动鬼神泣，狂风入林花乱起。<BR>
</font></big>
<font color="#400080">殊形怪状不易说，就中惊燥尤枯绝。边风杀气同惨烈，<BR>
</font></big>
<font color="#400080">崩槎卧木争摧折。塞草遥飞大漠霜，胡天乱下阴山雪。<BR>
</font></big>
<font color="#400080">偏看能事转新奇，郡守王公同赋诗。枯藤劲铁愧三舍，<BR>
</font></big>
<font color="#400080">骤雨寒猿惊一时。此生绝艺人莫测，假此常为护持力。<BR>
</font></big>
<font color="#400080">连城之璧不可量，五百年知草圣当。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷204_11 </em></strong></font><font
face="黑体" color="#800080"> </font><font size="4" color="#800080" face="宋体">【怀素上人草书歌】<a
href="authers/qzz_0479.htm" target="_blank"></font><font size="3" color="#0080FF"><font face="黑体">鲁收</font></a></big> 
<br>
</font><br>
<font color="#400080">吾观文士多利用，笔精墨妙诚堪重。身上艺能无不通，<BR>
</font></big>
<font color="#400080">就中草圣最天纵。有时兴酣发神机，抽毫点墨纵横挥。<BR>
</font></big>
<font color="#400080">风声吼烈随手起，龙蛇迸落空壁飞。连拂数行势不绝，<BR>
</font></big>
<font color="#400080">藤悬查蹙生奇节。划然放纵惊云涛，或时顿挫萦毫发。<BR>
</font></big>
<font color="#400080">自言转腕无所拘，大笑羲之用阵图。狂来纸尽势不尽，<BR>
</font></big>
<font color="#400080">投笔抗声连叫呼。信知鬼神助此道，墨池未尽书已好。<BR>
</font></big>
<font color="#400080">行路谈君口不容，满堂观者空绝倒。所恨时人多笑声，<BR>
</font></big>
<font color="#400080">唯知贱实翻贵名。观尔向来三五字，颠奇何谢张先生。
<P><big><font size="3" face="黑体" color="#000080"><strong><em>&nbsp;&nbsp; 卷204_12 </em></strong></font><font
face="黑体" color="#800080"> </font><font size="4" color="#800080" face="宋体">【怀素上人草书歌】<a
href="authers/qzz_0480.htm" target="_blank"></font><font size="3" color="#0080FF"><font face="黑体">朱逵</font></a></big> 
<br>
</font><br>
<font color="#400080">几年出家通宿命，一朝却忆临池圣。转腕摧锋增崛崎，<BR>
</font></big>
<font color="#400080">秋毫茧纸常相随。衡阳客舍来相访，连饮百杯神转王。<BR>
</font></big>
<font color="#400080">忽闻风里度飞泉，纸落纷纷如@鸢。形容脱略真如助，<BR>
</font></big>
<font color="#400080">心思周游在何处。笔下惟看激电流，字成只畏盘龙去。<BR>
</font></big>
<font color="#400080">怪状崩腾若转蓬，飞丝历乱如回风。长松老死倚云壁，<BR>
</font></big>
<font color="#400080">蹙浪相翻惊海鸿。于今年少尚如此，历睹远代无伦比。<BR>
</font></big>
<font color="#400080">妙绝当动鬼神泣，崔蔡幽魂更心死。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷204_13 </em></strong></font><font
face="黑体" color="#800080"> </font><font size="4" color="#800080" face="宋体">【题怀素上人草书】<a
href="authers/qzz_0481.htm" target="_blank"></font><font size="3" color="#0080FF"><font face="黑体">许瑶</font></a></big> 
<br>
</font><br>
<font color="#400080">志在新奇无定则，古瘦漓{半无墨。<br>醉来信手两三行，醒后却书书不得。<br>
<br>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
