<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(中)・卷五百零三</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷五百零三</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷503_1 </em></strong></font><font
face="黑体" color="#800080"> </font><font size="4" color="#800080" face="宋体">【留辞杭州姚合郎中】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">波涛千里隔，抱疾亦相寻。会宿逢高士，辞归值积霖。<BR>
</font></big>
<font color="#400080">丛桑山店迥，孤烛海船深。尚有重来约，知无省阁心。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_2 </em></strong></font><font
face="黑体" color="#800080"> </font><font size="4" color="#800080" face="宋体">【酬吴之问见赠（一作酬吴处士。一作寄朱庆馀）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">已当鸣雁夜，多事不同居。故疾离城晚，秋霖见月疏。<BR>
</font></big>
<font color="#400080">趁风开静户，带叶卷残书。荡桨期南去，荒园久废锄。
<P><big><font size="3" face="黑体" color="#000080"><strong><em>&nbsp;&nbsp; 卷503_3 </em></strong></font><font
face="黑体" color="#800080"> </font><font size="4" color="#800080" face="宋体">【送分定归灵夏】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">南游多老病，见说讲经稀。塞寺几僧在，关城空自归。<BR>
</font></big>
<font color="#400080">带河衰草断，映日旱沙飞。却到禅斋后，边军识衲衣。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_4 </em></strong></font><font
face="黑体" color="#800080"> </font><font size="4" color="#800080" face="宋体">【与崔m话别】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">归思缘平泽，幽斋夜话迟。人寻冯翊去，草向建康衰。<BR>
</font></big>
<font color="#400080">雨雪生中路，干戈阻后期。几年方见面，应是镊苍髭。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_5 </em></strong></font><font
face="黑体" color="#800080"> </font><font size="4" color="#800080" face="宋体">【题何氏池亭】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">信是虚闲地，亭高亦有苔。绕池逢石坐，穿竹引山回。<BR>
</font></big>
<font color="#400080">果落纤萍散，龟行细草开。主人偏好事，终不厌频来。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_6 </em></strong></font><font
face="黑体" color="#800080"> </font><font size="4" color="#800080" face="宋体">【送表兄东南游】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">山水叠层层，吾兄涉又登。挂帆春背雁，寻磬夜逢僧。<BR>
</font></big>
<font color="#400080">雪溜悬衡岳，江云盖秣陵。评文永不忘，此说是中兴。
<P><big><font size="3" face="黑体" color="#000080"><strong><em>&nbsp;&nbsp; 卷503_7 </em></strong></font><font
face="黑体" color="#800080"> </font><font size="4" color="#800080" face="宋体">【送康绍归建业】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">南朝秋色满，君去意如何。帝业空城在，民田坏冢多。<BR>
</font></big>
<font color="#400080">月圆台独上，栗绽寺频过。篱下西江阔，相思见白波。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_8 </em></strong></font><font
face="黑体" color="#800080"> </font><font size="4" color="#800080" face="宋体">【再过王辂原居纳凉】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">夏天多忆此，早晚得秋分。旧月来还见，新蝉坐忽闻。<BR>
</font></big>
<font color="#400080">扇风调病叶，沟水隔残云。别有微凉处，从容不似君。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_9 </em></strong></font><font
face="黑体" color="#800080"> </font><font size="4" color="#800080" face="宋体">【送耿山人归湖南（一作送耿逸人南归）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">南行随越僧，别业几池菱。两鬓已垂白，五湖归挂罾。<BR>
</font></big>
<font color="#400080">夜涛鸣栅锁，寒苇露船灯。去此应无事，却来知不能。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_10 </em></strong></font><font
face="黑体" color="#800080"> </font><font size="4" color="#800080" face="宋体">【送省己上人归太原】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">惜别听边漏，窗灯落烬重。寒僧回绝塞，夕雪下穷冬。<BR>
</font></big>
<font color="#400080">出定闻残角，休兵见坏锋。何年更来此，老却倚阶松。
<P><big><font size="3" face="黑体" color="#000080"><strong><em>&nbsp;&nbsp; 卷503_11 </em></strong></font><font
face="黑体" color="#800080"> </font><font size="4" color="#800080" face="宋体">【宿甄山南溪昼公院（一作宿杼山昼公禅堂）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">从作两河客，别离经半年。却来峰顶宿，知废甄南禅。<BR>
</font></big>
<font color="#400080">馀雾沉斜月，孤灯照落泉。何当闲事尽，相伴老溪边。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_12 </em></strong></font><font
face="黑体" color="#800080"> </font><font size="4" color="#800080" face="宋体">【相次寻举客寄住人（一作再经三叟居）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">停桡因旧识，白发向波涛。以我往来倦，知君耕稼劳。<BR>
</font></big>
<font color="#400080">渚田临舍尽，坂路出檐高。游者还南去，终期伴尔曹。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_13 </em></strong></font><font
face="黑体" color="#800080"> </font><font size="4" color="#800080" face="宋体">【出关寄贾岛】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">旧乡无子孙，谁共老青门。迢递早秋路，别离深夜村。<BR>
</font></big>
<font color="#400080">伊流偕行客，岳响答啼猿。去后期招隐，何当复此言。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_14 </em></strong></font><font
face="黑体" color="#800080"> </font><font size="4" color="#800080" face="宋体">【暮冬长安旅舍】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">湖外谁相识，思归日日频。遍寻新住客，少见故乡人。<BR>
</font></big>
<font color="#400080">失计空知命，劳生耻为身。惟看洞庭树，即是旧山春。
<P><big><font size="3" face="黑体" color="#000080"><strong><em>&nbsp;&nbsp; 卷503_15 </em></strong></font><font
face="黑体" color="#800080"> </font><font size="4" color="#800080" face="宋体">【赠胡僧】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">瘦形无血色，草屦著行穿。闲话似持咒，不眠同坐禅。<BR>
</font></big>
<font color="#400080">背经来汉地，袒膊过冬天。情性人难会，游方应信缘。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_16 </em></strong></font><font
face="黑体" color="#800080"> </font><font size="4" color="#800080" face="宋体">【赠李主簿】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">税时兼主印，每日得闲稀。对酒妨料吏，为官亦典衣。<BR>
</font></big>
<font color="#400080">案迟吟坐待，宅近步行归。见说论诗道，应愁判是非。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_17 </em></strong></font><font
face="黑体" color="#800080"> </font><font size="4" color="#800080" face="宋体">【同朱庆馀宿翊西上人房】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">溪僧还共谒，相与坐寒天。屋雪凌高烛，山茶称远泉。<BR>
</font></big>
<font color="#400080">夜清更彻寺，空阔雁冲烟。莫怪多时话，重来又隔年。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_18 </em></strong></font><font
face="黑体" color="#800080"> </font><font size="4" color="#800080" face="宋体">【寄姚合郎中】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">转刺名山郡，连年别省曹。分题得客少，著价买书高。<BR>
</font></big>
<font color="#400080">晚柳蝉和角，寒城烛照涛。鄱溪卧疾久，未获后乘骚。
<P><big><font size="3" face="黑体" color="#000080"><strong><em>&nbsp;&nbsp; 卷503_19 </em></strong></font><font
face="黑体" color="#800080"> </font><font size="4" color="#800080" face="宋体">【休粮僧】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">一斋难过日，况是更休粮。养力时行道，闻钟不上堂。<BR>
</font></big>
<font color="#400080">唯留温药火，未写化金方。旧有山厨在，从僧请作房。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_20 </em></strong></font><font
face="黑体" color="#800080"> </font><font size="4" color="#800080" face="宋体">【怀西峰隐者】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">灌木藏岑色，天寒望即愁。高斋何日去，远瀑入城流。<BR>
</font></big>
<font color="#400080">腊近溪书绝，灯残夜雪稠。迩来相忆处，枕上苦吟休。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_21 </em></strong></font><font
face="黑体" color="#800080"> </font><font size="4" color="#800080" face="宋体">【赠柏岩禅师】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">野寺绝依念，灵山会遍行。老来披衲重，病后读经生。<BR>
</font></big>
<font color="#400080">乞食嫌村远，寻溪爱路平。多年柏岩住，不记柏岩名。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_22 </em></strong></font><font
face="黑体" color="#800080"> </font><font size="4" color="#800080" face="宋体">【旅怀】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">不觉月又尽，未归还到春。雪通庐岳梦，树匝草堂身。<BR>
</font></big>
<font color="#400080">泽雁和寒露，江槎带远薪。何年自此去，旧国复为邻。
<P><big><font size="3" face="黑体" color="#000080"><strong><em>&nbsp;&nbsp; 卷503_23 </em></strong></font><font
face="黑体" color="#800080"> </font><font size="4" color="#800080" face="宋体">【缑氏韦明府厅】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">贵邑清风满，谁同上宰心。杉松出郭外，雨电下嵩阴。<BR>
</font></big>
<font color="#400080">度雁方离垒，来僧始别岑。西池月才迥，会接一宵吟。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_24 </em></strong></font><font
face="黑体" color="#800080"> </font><font size="4" color="#800080" face="宋体">【送朱庆馀（一作广陵道逢方干）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">野客行无定，全家在浦东。寄眠僧阁静，赠别橐金空。<BR>
</font></big>
<font color="#400080">旧里千山隔，归舟百计同。药资如有分，相约老吴中。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_25 </em></strong></font><font
face="黑体" color="#800080"> </font><font size="4" color="#800080" face="宋体">【宿开元寺楼】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">西峰残日落，谁见寂寥心。孤枕客眠久，两廊僧话深。<BR>
</font></big>
<font color="#400080">寒扉关雨气，风叶隐钟音。此爱东楼望，仍期别夜寻。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_26 </em></strong></font><font
face="黑体" color="#800080"> </font><font size="4" color="#800080" face="宋体">【送僧还南岳】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">辞僧下水栅，因梦岳钟声。远路独归寺，几时重到城。<BR>
</font></big>
<font color="#400080">风高寒叶落，雨绝夜堂清。自说深居后，邻州亦不行。
<P><big><font size="3" face="黑体" color="#000080"><strong><em>&nbsp;&nbsp; 卷503_27 </em></strong></font><font
face="黑体" color="#800080"> </font><font size="4" color="#800080" face="宋体">【秋思】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">杨柳已秋思，楚田仍刈禾。归心病起切，败叶夜来多。<BR>
</font></big>
<font color="#400080">细雨城蝉噪，残阳峤客过。旧山馀业在，杳隔洞庭波。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_28 </em></strong></font><font
face="黑体" color="#800080"> </font><font size="4" color="#800080" face="宋体">【旅情】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">黄叶下阶频，徐徐起病身。残秋萤出尽，独夜雁来新。<BR>
</font></big>
<font color="#400080">别业去千里，旧乡空四邻。孤舟寻几度，又识岳阳人。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_29 </em></strong></font><font
face="黑体" color="#800080"> </font><font size="4" color="#800080" face="宋体">【送灵应禅师（一作送禅师）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">寒天仍远去，离寺雪霏霏。古迹曾重到，生涯不暂归。<BR>
</font></big>
<font color="#400080">坐禅山店暝，补衲夜灯微。巡礼何时住，相逢的是稀。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_30 </em></strong></font><font
face="黑体" color="#800080"> </font><font size="4" color="#800080" face="宋体">【送陆判官防秋（一作送防秋人）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">匹马无穷地，三年逐大军。算程淮邑远，起帐夕阳曛。<BR>
</font></big>
<font color="#400080">瀑浪行时漱，边笳语次闻。要传书札去，应到碛东云。
<P><big><font size="3" face="黑体" color="#000080"><strong><em>&nbsp;&nbsp; 卷503_31 </em></strong></font><font
face="黑体" color="#800080"> </font><font size="4" color="#800080" face="宋体">【山居秋思】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">一从云水住，曾不下西岑。落木孤猿在，秋庭积雾深。<BR>
</font></big>
<font color="#400080">泉流通井脉，虫响出墙阴。夜静溪声彻，寒灯尚独吟。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_32 </em></strong></font><font
face="黑体" color="#800080"> </font><font size="4" color="#800080" face="宋体">【赠皎然上人】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">竹庭瓶水新，深称北窗人。讲罢见黄叶，诗成寻旧邻。<BR>
</font></big>
<font color="#400080">锡阴迷坐石，池影露斋身。苦作南行约，劳生始问津。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_33 </em></strong></font><font
face="黑体" color="#800080"> </font><font size="4" color="#800080" face="宋体">【春日山居寄友人】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">春居无俗喧，时立涧前村。路远少来客，山深多过猿。<BR>
</font></big>
<font color="#400080">带岩松色老，临水杏花繁。除忆文流外，何人更可言。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_34 </em></strong></font><font
face="黑体" color="#800080"> </font><font size="4" color="#800080" face="宋体">【留别南徐故人】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">三年蒙见待，此夕是前程。未断却来约，且伸临去情。<BR>
</font></big>
<font color="#400080">潮回滩鸟下，月上客船明。他日南徐道，缘君又重行。
<P><big><font size="3" face="黑体" color="#000080"><strong><em>&nbsp;&nbsp; 卷503_35 </em></strong></font><font
face="黑体" color="#800080"> </font><font size="4" color="#800080" face="宋体">【送僧归江南】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">洗足北林去，远途今已分。麻衣行岳色，竹杖带湘云。<BR>
</font></big>
<font color="#400080">饥鼠缘危壁，寒狸出坏坟。前峰一声磬，此夕不同闻。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_36 </em></strong></font><font
face="黑体" color="#800080"> </font><font size="4" color="#800080" face="宋体">【早春越中留故人（一作早秋别卢玄休）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">此行经岁近，唯约半年回。野渡人初过，前山云未开。<BR>
</font></big>
<font color="#400080">雁群逢晓断，林色映川来。清夜芦中客，严家旧钓台。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_37 </em></strong></font><font
face="黑体" color="#800080"> </font><font size="4" color="#800080" face="宋体">【送友人】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">弹琴多去情，浮楫背潮行。人望丰妓蓿虫依蠹木鸣。<BR>
</font></big>
<font color="#400080">樯烟离浦色，芦雨入船声。如疾登云路，凭君寄此生。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_38 </em></strong></font><font
face="黑体" color="#800080"> </font><font size="4" color="#800080" face="宋体">【春日重到王依村居】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">野烟居舍在，曾约此重过。久雨初招客，新田未种禾。<BR>
</font></big>
<font color="#400080">夜虫鸣井浪，春鸟宿庭柯。莫为儿孙役，馀生能几何。
<P><big><font size="3" face="黑体" color="#000080"><strong><em>&nbsp;&nbsp; 卷503_39 </em></strong></font><font
face="黑体" color="#800080"> </font><font size="4" color="#800080" face="宋体">【入静隐寺途中作】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">乱云迷远寺，入路认青松。鸟道缘巢影，僧鞋印雪踪。<BR>
</font></big>
<font color="#400080">草烟连野烧，溪雾隔霜钟。更遇樵人问，犹言过数峰。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_40 </em></strong></font><font
face="黑体" color="#800080"> </font><font size="4" color="#800080" face="宋体">【送杨岳归巴陵】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">何处得乡信，告行当雨天。人离京口日，潮送岳阳船。<BR>
</font></big>
<font color="#400080">孤鸟背林色，远帆开浦烟。悲君唯此别，不肯话回年。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_41 </em></strong></font><font
face="黑体" color="#800080"> </font><font size="4" color="#800080" face="宋体">【赠朱庆馀校书】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">风泉尽结冰，寒梦彻西陵。越信楚城得，远怀中夜兴。<BR>
</font></big>
<font color="#400080">树停沙岛鹤，茶会石桥僧。寺阁边官舍，行吟过几层。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_42 </em></strong></font><font
face="黑体" color="#800080"> </font><font size="4" color="#800080" face="宋体">【逢播公】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">带病希相见，西城早晚来。衲衣风坏帛，香印雨沾灰。<BR>
</font></big>
<font color="#400080">坐久钟声尽，谈馀岳影回。却思同宿夜，高枕说天台。
<P><big><font size="3" face="黑体" color="#000080"><strong><em>&nbsp;&nbsp; 卷503_43 </em></strong></font><font
face="黑体" color="#800080"> </font><font size="4" color="#800080" face="宋体">【寻北冈韩处士】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">相过值早凉，松帚扫山床。坐石泉痕黑，登城藓色黄。<BR>
</font></big>
<font color="#400080">逆风沈寺磬，初日晒邻桑。几处逢僧说，期来宿北冈。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_44 </em></strong></font><font
face="黑体" color="#800080"> </font><font size="4" color="#800080" face="宋体">【哭闲霄上人】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">林径西风急，松枝讲钞馀。冻髭亡夜剃，遗偈病时书。<BR>
</font></big>
<font color="#400080">地燥焚身后，堂空著影初。吊来频落泪，曾忆到吾庐。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_45 </em></strong></font><font
face="黑体" color="#800080"> </font><font size="4" color="#800080" face="宋体">【城中秋作】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">已落关东叶，空悬浙右心。寒灯随故病，伏雨接秋霖。<BR>
</font></big>
<font color="#400080">客话曾谁和，虫声少我吟。蒹葭半波水，夜夜宿边禽。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_46 </em></strong></font><font
face="黑体" color="#800080"> </font><font size="4" color="#800080" face="宋体">【玉芝观王道士（一作章道士房）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">四面杉萝合，空堂画老仙。蠹根停雪水，曲角积茶烟。<BR>
</font></big>
<font color="#400080">道至心极尽，宵晴瑟韵全。暂来还又去，未得坐经年。
<P><big><font size="3" face="黑体" color="#000080"><strong><em>&nbsp;&nbsp; 卷503_47 </em></strong></font><font
face="黑体" color="#800080"> </font><font size="4" color="#800080" face="宋体">【出关后寄贾岛】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">故国知何处，西风已度关。归人值落叶，远路入寒山。<BR>
</font></big>
<font color="#400080">多难喜相识，久贫宁自闲。唯将往来信，遥慰别离颜。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_48 </em></strong></font><font
face="黑体" color="#800080"> </font><font size="4" color="#800080" face="宋体">【题昼公院（一作四明兰若赠寂禅师）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">丛木开风径，过从白昼寒。舍深原草合，茶疾竹薪干。<BR>
</font></big>
<font color="#400080">夕雨生眠兴，禅心少话端。频来觉无事，尽日坐相看。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_49 </em></strong></font><font
face="黑体" color="#800080"> </font><font size="4" color="#800080" face="宋体">【京口赠崔固】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">积雨晴时近，西风叶满泉。相逢嵩岳客，共听楚城蝉。<BR>
</font></big>
<font color="#400080">宿馆横秋岛，归帆涨远田。别多还寂寞，不似剡中年。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_50 </em></strong></font><font
face="黑体" color="#800080"> </font><font size="4" color="#800080" face="宋体">【书实上人房（一作送晏上人，一作寄林禅师）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">绝顶言无伴，长怀剃发师。禅中灯落烬，讲次柏生枝。<BR>
</font></big>
<font color="#400080">沙井泉澄疾，秋钟韵尽迟。里闾还受请，空有向南期。
<P><big><font size="3" face="黑体" color="#000080"><strong><em>&nbsp;&nbsp; 卷503_51 </em></strong></font><font
face="黑体" color="#800080"> </font><font size="4" color="#800080" face="宋体">【送张N之睦州】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">遥忆新安旧，扁舟往复还。浅深看水石，来往逐云山。<BR>
</font></big>
<font color="#400080">到县馀花在，过门五柳闲。东征随子去，俱隐薜萝间。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_52 </em></strong></font><font
face="黑体" color="#800080"> </font><font size="4" color="#800080" face="宋体">【赠王道士】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">药力资苍鬓，应非旧日身。一为嵩岳客，几葬洛阳人。<BR>
</font></big>
<font color="#400080">石缝瓢探水，云根斧斫薪。关西来往路，谁得水银银。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_53 </em></strong></font><font
face="黑体" color="#800080"> </font><font size="4" color="#800080" face="宋体">【冬日山居思乡】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">大野始严凝，云天晓色澄。树寒稀宿鸟，山迥少来僧。<BR>
</font></big>
<font color="#400080">背日收窗雪，开炉释砚冰。忽然归故国，孤想寓西陵。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_54 </em></strong></font><font
face="黑体" color="#800080"> </font><font size="4" color="#800080" face="宋体">【如空上人移居大云寺】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">竹溪人请住，何日向中峰。瓦舍山情少，斋身疾色浓。<BR>
</font></big>
<font color="#400080">夏高移坐次，菊浅露行踪。来往湓城下，三年两度逢。
<P><big><font size="3" face="黑体" color="#000080"><strong><em>&nbsp;&nbsp; 卷503_55 </em></strong></font><font
face="黑体" color="#800080"> </font><font size="4" color="#800080" face="宋体">【送幻群法师】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">北京一别后，吴楚几听砧。住久白发出，讲长枯叶深。<BR>
</font></big>
<font color="#400080">香连邻舍像，磬彻远巢禽。寂默应关道，何人见此心。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_56 </em></strong></font><font
face="黑体" color="#800080"> </font><font size="4" color="#800080" face="宋体">【春喜友人至山舍】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">鸟鸣春日晓，喜见竹门开。路自高岩出，人骑大马来。<BR>
</font></big>
<font color="#400080">折花林影断，移石洞阴回。更欲留深语，重城暮色催。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_57 </em></strong></font><font
face="黑体" color="#800080"> </font><font size="4" color="#800080" face="宋体">【春日重至南徐旧居】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">绿水阴空院，春深喜再来。独眠从草长，留酒看花开。<BR>
</font></big>
<font color="#400080">过雨还山出，向风孤鸟回。忽思秋夕事，云物却悠哉。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_58 </em></strong></font><font
face="黑体" color="#800080"> </font><font size="4" color="#800080" face="宋体">【早秋过郭涯书堂（一作郭劲书斋）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">暑消冈舍清，闲语有馀情。涧水生茶味，松风灭扇声。<BR>
</font></big>
<font color="#400080">远分临海雨，静觉掩山城。此地秋吟苦，时来绕菊行。
<P><big><font size="3" face="黑体" color="#000080"><strong><em>&nbsp;&nbsp; 卷503_59 </em></strong></font><font
face="黑体" color="#800080"> </font><font size="4" color="#800080" face="宋体">【长安送人（一作送乡人）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">上国多离别，年年渭水滨。空将未归意，说向欲行人。<BR>
</font></big>
<font color="#400080">雁度池塘月，山连井邑春。临岐惜分手，日暮一沾巾。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_60 </em></strong></font><font
face="黑体" color="#800080"> </font><font size="4" color="#800080" face="宋体">【寄宁海李明府】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">山县风光异，公门水石清。一官居外府，几载别东京。<BR>
</font></big>
<font color="#400080">故疾梅天发，新诗雪夜成。家贫思减选，时静忆归耕。<BR>
</font></big>
<font color="#400080">把疏寻书义，澄心得狱情。梦灵邀客解，剑古拣人呈。<BR>
</font></big>
<font color="#400080">守月通宵坐，寻花迥路行。从来爱知道，何虑白髭生。
<P><big><font size="3" face="黑体" color="#000080"><strong><em>&nbsp;&nbsp; 卷503_61 </em></strong></font><font
face="黑体" color="#800080"> </font><font size="4" color="#800080" face="宋体">【投江州张郎中】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">要地无闲日，仍容冒谒频。借山年涉闰，寝郡月逾旬。<BR>
</font></big>
<font color="#400080">驿径曾冲雪，方泉省涤尘。随行溪路细，接话草堂新。<BR>
</font></big>
<font color="#400080">减药痊馀癖，飞书苦问贫。噪蝉离宿壳，吟客寄秋身。<BR>
</font></big>
<font color="#400080">炼句贻箱箧，悬图见蜀岷。使君匡岳近，终作社中人。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_62 </em></strong></font><font
face="黑体" color="#800080"> </font><font size="4" color="#800080" face="宋体">【晚题江馆（一作晚秋江馆书事寄姚郎中）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">病寄曲江居带城，傍门孤柳一蝉鸣。澄波月上见鱼掷，<BR>
</font></big>
<font color="#400080">晚径叶多闻犬行。越岛夜无侵阁色，寺钟凉有隔原声。<BR>
</font></big>
<font color="#400080">故园尽卖休官去，潮水秋来空自平。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_63 </em></strong></font><font
face="黑体" color="#800080"> </font><font size="4" color="#800080" face="宋体">【秋晚归庐山留别道友】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">病起陵阳思翠微，秋风动后著行衣。月生石齿人同见，<BR>
</font></big>
<font color="#400080">霜落木梢愁独归。已许衲僧修静社，便将樵叟对闲扉。<BR>
</font></big>
<font color="#400080">不嫌旧隐相随去，庐岳临天好息机。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_64 </em></strong></font><font
face="黑体" color="#800080"> </font><font size="4" color="#800080" face="宋体">【同徐处士秋怀少室旧居（一作秋日同朱庆馀怀少室旧隐）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">曾居少室黄河畔，秋梦长悬未得回。扶病半年离水石，<BR>
</font></big>
<font color="#400080">思归一夜隔风雷。荒斋几遇僧眠后，晚菊频经鹿踏来。<BR>
</font></big>
<font color="#400080">灯下此心谁共说，傍松幽径已多栽。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_65 </em></strong></font><font
face="黑体" color="#800080"> </font><font size="4" color="#800080" face="宋体">【赠神遘上人】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">草履蒲团山意存，坐看庭木长桐孙。行斋罢讲仍香气，<BR>
</font></big>
<font color="#400080">布褐离床带雨痕。夏满寻医还出寺，晴来晒疏暂开门。<BR>
</font></big>
<font color="#400080">道情淡薄闲愁尽，霜色何因入鬓根。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_66 </em></strong></font><font
face="黑体" color="#800080"> </font><font size="4" color="#800080" face="宋体">【赠道人（一作赠李道士）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">布褐高眠石窦春，迸泉多溅黑纱巾。摇头说易当朝客，<BR>
</font></big>
<font color="#400080">落手围棋对俗人。自算天年穷甲子，谁同雨夜守庚申。<BR>
</font></big>
<font color="#400080">拟归太华何时去，他日相寻乞药银。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_67 </em></strong></font><font
face="黑体" color="#800080"> </font><font size="4" color="#800080" face="宋体">【赠厉玄侍御】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">山松径与瀑泉通，巾舄行吟想越中。塞雁去经华顶末，<BR>
</font></big>
<font color="#400080">乡僧来自海涛东。关分河汉秋钟绝，露滴弥猴夜岳空。<BR>
</font></big>
<font color="#400080">抱疾因寻周柱史，杜陵寒叶落无穷。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_68 </em></strong></font><font
face="黑体" color="#800080"> </font><font size="4" color="#800080" face="宋体">【送韩评事（一作韩评事别业）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">门枕平湖秋景好，水烟松色远相依。罢官馀俸租田种，<BR>
</font></big>
<font color="#400080">送客回舟载石归。离岸游鱼逢浪返。望巢寒鸟逆风飞。<BR>
</font></big>
<font color="#400080">嵩阳旧隐多时别，闭目闲吟忆翠微。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_69 </em></strong></font><font
face="黑体" color="#800080"> </font><font size="4" color="#800080" face="宋体">【宿隐静寺上人】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">一宿五峰杯度寺，虚廊中夜磬声分。疏林未落上方月，<BR>
</font></big>
<font color="#400080">深涧忽生平地云。幽鸟背泉栖静境，远人当烛想遗文。<BR>
</font></big>
<font color="#400080">暂来此地歇劳足，望断故山沧海濉<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_70 </em></strong></font><font
face="黑体" color="#800080"> </font><font size="4" color="#800080" face="宋体">【寄新头陀】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">见说北京寻祖后，瓶盂自挈绕穷边。相逢竹坞晦暝夜，<BR>
</font></big>
<font color="#400080">一别苕溪多少年。远洞省穿湖底过，断崖曾向壁中禅。<BR>
</font></big>
<font color="#400080">青城不得师同住，坐想沧江忆浩然。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_71 </em></strong></font><font
face="黑体" color="#800080"> </font><font size="4" color="#800080" face="宋体">【湘汉旅怀翁杰】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">一宿空江听急流，仍同贾客坐归舟。远书来隔巴陵雨，<BR>
</font></big>
<font color="#400080">衰鬓去经彭蠡秋。不拟为身谋旧业，终期断谷隐高丘。<BR>
</font></big>
<font color="#400080">吾宗尚作无l者，中夜闲吟生旅愁。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_72 </em></strong></font><font
face="黑体" color="#800080"> </font><font size="4" color="#800080" face="宋体">【寄韩司兵（一作泗上逢韩司徒归北）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">多病十年无旧识，沧州乱后只逢君。已知罢秩辞泷水，<BR>
</font></big>
<font color="#400080">相劝移家近岳云。泗上旅帆侵叠浪，雪中归路踏荒坟。<BR>
</font></big>
<font color="#400080">若为此别终期老，书札何因寄北军。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_73 </em></strong></font><font
face="黑体" color="#800080"> </font><font size="4" color="#800080" face="宋体">【寺居寄杨侍御】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">雨过北林空晚凉，院闲人去掩斜阳。十年多病度落叶，<BR>
</font></big>
<font color="#400080">万里乱愁生夜床。终欲返耕甘性拙，久惭他事与身忙。<BR>
</font></big>
<font color="#400080">还知谢客名先重，肯为诗篇问楚狂。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_74 </em></strong></font><font
face="黑体" color="#800080"> </font><font size="4" color="#800080" face="宋体">【上陕府姚中丞】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">此心长爱狎禽鱼，仍候登封独著书。领郡只嫌生药少，<BR>
</font></big>
<font color="#400080">在官长恨与山疏。成家尽是经纶后，得句应多谏诤馀。<BR>
</font></big>
<font color="#400080">见说养真求退静，溪南泉石许同居。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_75 </em></strong></font><font
face="黑体" color="#800080"> </font><font size="4" color="#800080" face="宋体">【赠僧】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">藩府十年为律业，南朝本寺往来新。辞归几别深山客，<BR>
</font></big>
<font color="#400080">赴请多从远处人。松吹入堂资讲力，野蔬供饭爽禅身。<BR>
</font></big>
<font color="#400080">他年更息登坛计，应与云泉作四邻。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_76 </em></strong></font><font
face="黑体" color="#800080"> </font><font size="4" color="#800080" face="宋体">【送石协律归吴】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">僧窗梦后忆归耕，水涉应多半月程。幕府罢来无药价，<BR>
</font></big>
<font color="#400080">纱巾带去有山情。夜随净渚离蛩语，早过寒潮背井行。<BR>
</font></big>
<font color="#400080">已让辟书称抱疾，沧洲便许白髭生。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_77 </em></strong></font><font
face="黑体" color="#800080"> </font><font size="4" color="#800080" face="宋体">【寄金陵僧】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">水石致身闲自得，平云竹阁少炎蒸。斋床几减供禽食，<BR>
</font></big>
<font color="#400080">禅径寒通照像灯。觅句当秋山落叶，临书近腊砚生冰。<BR>
</font></big>
<font color="#400080">行登总到诸山寺，坐听蝉声满四棱。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_78 </em></strong></font><font
face="黑体" color="#800080"> </font><font size="4" color="#800080" face="宋体">【送忍禅师归庐岳（一作送庐岳僧。一作朱庆馀诗）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">浪匝湓城岳壁青，白头僧去扫禅扃。龛灯度雪补残衲，<BR>
</font></big>
<font color="#400080">山日上轩看旧经。泉水带冰寒溜涩，薜萝新雨曙烟腥。<BR>
</font></big>
<font color="#400080">已知身事非吾道，甘卧荒斋竹满庭。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_79 </em></strong></font><font
face="黑体" color="#800080"> </font><font size="4" color="#800080" face="宋体">【赠姚合郎中】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">望重来为守土臣，清高还似武功贫。道从会解唯求静，<BR>
</font></big>
<font color="#400080">诗造玄微不趁新。玉帛已知难挠思，云泉终是得闲身。<BR>
</font></big>
<font color="#400080">两衙向后长无事，门馆多逢请益人。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_80 </em></strong></font><font
face="黑体" color="#800080"> </font><font size="4" color="#800080" face="宋体">【宿李主簿（一作刘员外）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">独树倚亭新月入，城墙四面锁山多。<br>去年今夜还来此，坐见西风袅鹊窠。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷503_81 </em></strong></font><font
face="黑体" color="#800080"> </font><font size="4" color="#800080" face="宋体">【寄潘纬】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">杨柳垂丝与地连，归来一醉向溪边。<br>相逢头白莫惆怅，世上无人长少年。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷503_82 </em></strong></font><font
face="黑体" color="#800080"> </font><font size="4" color="#800080" face="宋体">【浔阳与孙郎中宴回】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">别酒已酣春漏前，他人扶上北归船。<br>浔阳渡口月未上，渔火照江仍独眠。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷503_83 </em></strong></font><font
face="黑体" color="#800080"> </font><font size="4" color="#800080" face="宋体">【送宗禅师（一作送僧归南岳）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">衡阳到却十三春，行脚同来有几人。<br>老大又思归岳里，当时来漆祖师身。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷503_84 </em></strong></font><font
face="黑体" color="#800080"> </font><font size="4" color="#800080" face="宋体">【送僧】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">草履初登南客船，铜瓶犹贮北山泉。<br>衡阳旧寺秋归去，门锁寒潭几树蝉。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷503_85 </em></strong></font><font
face="黑体" color="#800080"> </font><font size="4" color="#800080" face="宋体">【送蜀僧】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">万里独行无弟子，惟赍筇竹与檀龛。<br>看经更向吴中老，应是山川似剑南。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷503_86 </em></strong></font><font
face="黑体" color="#800080"> </font><font size="4" color="#800080" face="宋体">【过僧竹院】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">一生爱竹自未有，每到此房归不能。<br>高人留宿话禅后，寂寞雨堂空夜灯。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷503_87 </em></strong></font><font
face="黑体" color="#800080"> </font><font size="4" color="#800080" face="宋体">【忆浔阳旧居兼感长孙郎中（一作寄长孙中丞）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">浔阳却到是何日，此地今无旧使君。<br>长忆穷冬宿庐岳，瀑泉冰折共僧闻。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷503_88 </em></strong></font><font
face="黑体" color="#800080"> </font><font size="4" color="#800080" face="宋体">【送郭秀才归金陵】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">夏后客堂黄叶多，又怀家国起悲歌。酒前欲别语难尽，<BR>
</font></big>
<font color="#400080">云际相思心若何。鸟下独山秋寺磬，人随大舸晚江波。<BR>
</font></big>
<font color="#400080">南徐旧业几时到，门掩残阳积翠萝。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_89 </em></strong></font><font
face="黑体" color="#800080"> </font><font size="4" color="#800080" face="宋体">【宿李枢书斋】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">小斋经暮雨，四面绝纤埃。眠客闻风觉，飞虫入烛来。<BR>
</font></big>
<font color="#400080">夜凉书读遍，月正户全开。住远稀相见，留连宿始回。
<P><big><font size="3" face="黑体" color="#000080"><strong><em>&nbsp;&nbsp; 卷503_90 </em></strong></font><font
face="黑体" color="#800080"> </font><font size="4" color="#800080" face="宋体">【杪秋登江楼（一作岳阳楼）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">平楚起寒色，长沙犹未还。世情何处淡，湘水向人闲。<BR>
</font></big>
<font color="#400080">空翠隐高鸟，夕阳归远山。孤云万馀里，惆怅洞庭间。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷503_91 </em></strong></font><font
face="黑体" color="#800080"> </font><font size="4" color="#800080" face="宋体">【秋宿洞庭】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">洞庭初叶下，旅客不胜愁。明月天涯夜，青山江上秋。<BR>
</font></big>
<font color="#400080">一官成白首，万里寄沧洲。只被浮名系，宁无愧海鸥。<br>
<P><big><font size="3" face="黑体" color="#000080"><strong><em>&nbsp;&nbsp; 卷503_92 </em></strong></font><font
face="黑体" color="#800080"> </font><font size="4" color="#800080" face="宋体">【重阳（一作九月九日）】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">云木疏黄秋满川，茱萸风里一樽前。几回为客逢佳节，<BR>
</font></big>
<font color="#400080">曾见何人再少年。霜报征衣冷针指，雁惊幽隐泣云泉。<BR>
</font></big>
<font color="#400080">古来醉乐皆难得，留取穷通委上天。<BR>
<P><big><font size="3" face="黑体" color="#000080"><strong><em>&nbsp;&nbsp; 卷503_93 </em></strong></font><font
face="黑体" color="#800080"> </font><font size="4" color="#800080" face="宋体">【送李亿东归】<a
href="authers/qzz_1005.htm" target="_blank"></font><font size="3" color="#0080FF"><font face="黑体">周贺</font></a></big> 
<br>
</font><br>
<font color="#400080">黄山远隔秦树，紫禁斜通渭城。别路青青柳发，<BR>
</font></big>
<font color="#400080">前溪漠漠花生。和风澹荡归客，落日殷勤早莺。<BR>
</font></big>
<font color="#400080">灞上金樽未饮，宴歌已有馀声。<BR>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
