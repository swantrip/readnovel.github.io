<html>
<head>
<meta content="text/html; charset=gb2312" http-equiv="Content-Type">
<title>集部・全唐诗(下)・卷六百三十九</title>
</head>
<body aLink="#CC9900" bgColor="#D8C9A7" link="#800000" text="#000000" vLink="#999900"
topmargin="40" leftmargin="40">
<div align="center"><center>
<table bgColor="#FFFFFF" border="1" borderColor="#86530D" cellPadding="0" cellSpacing="0"
width="100%">
<TBODY>
<TR>
 <td bgcolor="#EFEAE1" width="100%">　 <div align="center"><center><table width="700"
cellspacing>
<tr>
<td bgcolor="#EFEAE1" valign="middle" width="122"></td>
<td bgcolor="#EFEAE1" valign="bottom" width="770"><div align="center"><center><table width="500" cellspacing="7">
<tr>
<td bgcolor="#EFEAE1" width="100%"><big><big>卷六百三十九</big></big></td>
</tr>
</table>
</center></div></td>
</tr>
<TR>
<td bgcolor="#EFEAE1" width="122"></td>
<td bgcolor="#EFEAE1" width="770"><div align=left><hr color="#EE9B73" size="1" width="60%"></div></td>
</tr>
<TR>
<td bgcolor="#EFEAE1">　 <p>　</p>
<P>　</td>
<td bgcolor="#EFEAE1">
<P><big><font size="3" face="黑体" color="#000080"><strong><em>&nbsp;&nbsp; 卷639_1 </em></strong></font><font
face="黑体" color="#800080"> </font><font size="4" color="#800080" face="宋体">【兴善寺贝多树】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">还应毫末长，始见拂丹霄。得子从西国，成阴见昔朝。<BR>
</font></big>
<font color="#400080">势随双刹直，寒出四墙遥。带月啼春鸟，连空噪暝蜩。<BR>
</font></big>
<font color="#400080">远根穿古井，高顶起凉飙。影动悬灯夜，声繁过雨朝。<BR>
</font></big>
<font color="#400080">静迟松桂老，坚任雪霜凋。永共终南在，应随劫火烧。<br>
<P><big><font size="3" face="黑体" color="#000080"><strong><em>&nbsp;&nbsp; 卷639_2 </em></strong></font><font
face="黑体" color="#800080"> </font><font size="4" color="#800080" face="宋体">【华山】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">青苍河一隅，气状杳难图。卓杰三峰出，高奇四岳无。<BR>
</font></big>
<font color="#400080">力疑擎上界，势独压中区。众水东西走，群山远近趋。<BR>
</font></big>
<font color="#400080">天回诸宿照，地耸百灵扶。石壁烟霞丽，龙潭雨雹粗。<BR>
</font></big>
<font color="#400080">澄凝临甸服，险固束神都。浅觉川原异，深应日月殊。<BR>
</font></big>
<font color="#400080">鹤归青霭合，仙去白云孤。瀑漏斜飞冻，松长倒挂枯。<BR>
</font></big>
<font color="#400080">每来寻洞穴，不拟返江湖。傥有芝田种，岩间老一夫。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_3 </em></strong></font><font
face="黑体" color="#800080"> </font><font size="4" color="#800080" face="宋体">【送何道士归山】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">身非绝粒本清羸，束挂仙经杖一枝。落叶独寻流水去，<BR>
</font></big>
<font color="#400080">深山长与白云期。树临丹灶寒花疾，坛近清岚夜月迟。<BR>
</font></big>
<font color="#400080">樵客若能随洞里，回归人世始应悲。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_4 </em></strong></font><font
face="黑体" color="#800080"> </font><font size="4" color="#800080" face="宋体">【城东寓居寄知己】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">花木闲门苔藓生，捍ㄌ厝サ靡髑椤２±淳镁洞庭信，<BR>
</font></big>
<font color="#400080">年长却思庐岳耕。落日独归林下宿，暮云多绕水边行。<BR>
</font></big>
<font color="#400080">干时退出长如此，频愧相忧道姓名。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_5 </em></strong></font><font
face="黑体" color="#800080"> </font><font size="4" color="#800080" face="宋体">【再书边事】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">万里沙西寇已平，犬羊群外筑空城。分营夜火烧云远，<BR>
</font></big>
<font color="#400080">校猎秋雕掠草轻。秦将力随胡马竭，蕃河流入汉家清。<BR>
</font></big>
<font color="#400080">羌戎不识干戈老，须贺当时圣主明。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_6 </em></strong></font><font
face="黑体" color="#800080"> </font><font size="4" color="#800080" face="宋体">【游边感怀二首】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">贫游缭绕困边沙，却被辽阳战士嗟。<br>不是无家归不得，有家归去似无家。<br>
<br>
<font color="#400080">兄弟江南身塞北，雁飞犹自半年馀。<br>夜来因得思乡梦，重读前秋转海书。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_7 </em></strong></font><font
face="黑体" color="#800080"> </font><font size="4" color="#800080" face="宋体">【无题（一作赠友人）】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">九霄无诏下，何事触清尘。宅带松萝僻，身惟猿鸟亲。<BR>
</font></big>
<font color="#400080">吟看仙掌月，期有洞庭人。莫问烟霞句，悬知见岳神。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_8 </em></strong></font><font
face="黑体" color="#800080"> </font><font size="4" color="#800080" face="宋体">【蝉】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">先秋蝉一悲，长是客行时。曾感去年者，又鸣何处枝。<BR>
</font></big>
<font color="#400080">细听残韵在，回望旧声迟。断续谁家树，凉风送别离。<br>
<P><big><font size="3" face="黑体" color="#000080"><strong><em>&nbsp;&nbsp; 卷639_9 </em></strong></font><font
face="黑体" color="#800080"> </font><font size="4" color="#800080" face="宋体">【江上逢进士许棠】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">诗人推上第，新榜又无君。鹤发他乡老，渔歌故国闻。<BR>
</font></big>
<font color="#400080">平江流晓月，独鸟伴馀云。且了髫年志，沙鸥未可群。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_10 </em></strong></font><font
face="黑体" color="#800080"> </font><font size="4" color="#800080" face="宋体">【送河西从事】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">结束佐戎旃，河西住几年。陇头随日去，碛里寄星眠。<BR>
</font></big>
<font color="#400080">水近沙连帐，程遥马入天。圣朝思上策，重待奏安边。
<P><big><font size="3" face="黑体" color="#000080"><strong><em>&nbsp;&nbsp; 卷639_11 </em></strong></font><font
face="黑体" color="#800080"> </font><font size="4" color="#800080" face="宋体">【河湟旧卒】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">少年随将讨河湟，头白时清返故乡。<br>十万汉军零落尽，独吹边曲向残阳。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_12 </em></strong></font><font
face="黑体" color="#800080"> </font><font size="4" color="#800080" face="宋体">【促织】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">念尔无机自有情，迎寒辛苦弄梭声。<br>椒房金屋何曾识，偏向贫家壁下鸣。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_13 </em></strong></font><font
face="黑体" color="#800080"> </font><font size="4" color="#800080" face="宋体">【猿（一作长安赠猿）】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">挂月栖云向楚林，取来全是为清音。<br>谁知系在黄金索，翻畏侯家不敢吟。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_14 </em></strong></font><font
face="黑体" color="#800080"> </font><font size="4" color="#800080" face="宋体">【寄荐福寺栖白大师】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">高塔六街无不见，塔边名出只吾师。<br>尝闻朝客多相□，记得□□数句诗。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_15 </em></strong></font><font
face="黑体" color="#800080"> </font><font size="4" color="#800080" face="宋体">【越中赠别】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">东越相逢几醉眠，满楼明月镜湖边。<br>别离吟断西陵渡，杨柳秋风两岸蝉。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_16 </em></strong></font><font
face="黑体" color="#800080"> </font><font size="4" color="#800080" face="宋体">【寄清越上人（一作寄山僧）】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">大道本来无所染，白云那得有心期。<br>远公独刻莲花漏，犹向空山礼六时。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_17 </em></strong></font><font
face="黑体" color="#800080"> </font><font size="4" color="#800080" face="宋体">【宿齐山僧舍】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">一宿经窗卧白波，万重归梦隔烟萝。<br>若言不得南宗要，长在禅床事更多。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_18 </em></strong></font><font
face="黑体" color="#800080"> </font><font size="4" color="#800080" face="宋体">【春日游曲江】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">日暖鸳鸯拍浪春，蒹葭浦际聚青O。<br>若论来往乡心切，须是烟波岛上人。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_19 </em></strong></font><font
face="黑体" color="#800080"> </font><font size="4" color="#800080" face="宋体">【渔家】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">拥棹思悠悠，更深泛积流。唯将一星火，何处宿芦洲。<br>
<P><big><font size="3" face="黑体" color="#000080"><strong><em>&nbsp;&nbsp; 卷639_20 </em></strong></font><font
face="黑体" color="#800080"> </font><font size="4" color="#800080" face="宋体">【送人及第归海东】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">东风日边起，草木一时春。自笑中华路，年年送远人。
<P><big><font size="3" face="黑体" color="#000080"><strong><em>&nbsp;&nbsp; 卷639_21 </em></strong></font><font
face="黑体" color="#800080"> </font><font size="4" color="#800080" face="宋体">【题河中鹳雀楼】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">高楼怀古动悲歌，鹳雀今无野燕过。树隔五陵秋色早，<BR>
</font></big>
<font color="#400080">水连三晋夕阳多。渔人遗火成寒烧，牧笛吹风起夜波。<BR>
</font></big>
<font color="#400080">十载重来值摇落，天涯归计欲如何。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_22 </em></strong></font><font
face="黑体" color="#800080"> </font><font size="4" color="#800080" face="宋体">【宿洛都门】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">山川马上度边禽，一宿都门永夜吟。<br>客路不归秋又晚，西风吹动洛阳砧。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_23 </em></strong></font><font
face="黑体" color="#800080"> </font><font size="4" color="#800080" face="宋体">【对月二首】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">圆魄上寒空，皆言四海同。安知千里外，不有雨兼风。<BR>
<font color="#400080">盈缺青冥外，东风万古吹。何人种丹桂，不长出轮枝。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_24 </em></strong></font><font
face="黑体" color="#800080"> </font><font size="4" color="#800080" face="宋体">【赠友人】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">自说安贫归未得，竹边门掩小池冰。典琴赊酒吟过寺，<BR>
</font></big>
<font color="#400080">送客思乡上灞陵。待月夜留烟岛客，忆云闲访翠微僧。<BR>
</font></big>
<font color="#400080">几时献了相如赋，共向嵩山采茯苓。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_25 </em></strong></font><font
face="黑体" color="#800080"> </font><font size="4" color="#800080" face="宋体">【笛】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">剪雨裁烟一节秋，落梅杨柳曲中愁。<br>尊前暂借殷勤看，明日曾闻向陇头。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_26 </em></strong></font><font
face="黑体" color="#800080"> </font><font size="4" color="#800080" face="宋体">【渔者】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">首戴圆荷发不梳，叶舟为宅水为居。<br>沙头聚看人如市，钓得澄江一丈鱼。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_27 </em></strong></font><font
face="黑体" color="#800080"> </font><font size="4" color="#800080" face="宋体">【宿潺亭】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">走月流烟叠树西，听来愁甚听猿啼。<br>几时御水声边住，却梦潺宿此溪。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_28 </em></strong></font><font
face="黑体" color="#800080"> </font><font size="4" color="#800080" face="宋体">【台城】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">宫殿馀基长草花，景阳宫树噪村鸦。<br>云屯雉堞依然在，空绕渔樵四五家。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_29 </em></strong></font><font
face="黑体" color="#800080"> </font><font size="4" color="#800080" face="宋体">【寄山僧】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">闲倚蒲团向日眠，不能归老岳云边。<br>旧时僧侣无人在，惟有长松见少年。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_30 </em></strong></font><font
face="黑体" color="#800080"> </font><font size="4" color="#800080" face="宋体">【题上元许棠所任王昌龄厅】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">琉璃堂里当时客，久绝吟声继后尘。<br>百四十年庭树老，如今重得见诗人。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_31 </em></strong></font><font
face="黑体" color="#800080"> </font><font size="4" color="#800080" face="宋体">【自诮】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">每到花时恨道穷，一生光景半成空。<br>只应抱璞非良玉，岂得年年不至公。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_32 </em></strong></font><font
face="黑体" color="#800080"> </font><font size="4" color="#800080" face="宋体">【赠河南诗友】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">山东令族玉无尘，裁剪烟花笔下春。<br>不把瑶华借风月，洛阳才子更何人。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_33 </em></strong></font><font
face="黑体" color="#800080"> </font><font size="4" color="#800080" face="宋体">【寄维扬故人】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">离别河边绾柳条，千山万水玉人遥。<br>月明记得相寻处，城锁东风十五桥。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_34 </em></strong></font><font
face="黑体" color="#800080"> </font><font size="4" color="#800080" face="宋体">【孤云】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">舒卷因风何所之，碧天孤影势迟迟。<br>莫言长是无心物，还有随龙作雨时。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_35 </em></strong></font><font
face="黑体" color="#800080"> </font><font size="4" color="#800080" face="宋体">【咏棋子赠弈僧】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">黑白谁能用入玄，千回生死体方圆。<br>空门说得恒沙劫，应笑终年为一先。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_36 </em></strong></font><font
face="黑体" color="#800080"> </font><font size="4" color="#800080" face="宋体">【谷口作】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">巴客青冥过岭尘，雪崖交映一川春。<br>晴朝采药寻源去，必恐云深见异人。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_37 </em></strong></font><font
face="黑体" color="#800080"> </font><font size="4" color="#800080" face="宋体">【寄弟】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">故里行人战后疏，青崖萍寄白云居。<br>那堪又是伤春日，把得长安落第书。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_38 </em></strong></font><font
face="黑体" color="#800080"> </font><font size="4" color="#800080" face="宋体">【春日有怀】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">高下寻花春景迟，汾阳台榭白云诗。<br>看山怀古翻惆怅，未胜遥传不到时。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_39 </em></strong></font><font
face="黑体" color="#800080"> </font><font size="4" color="#800080" face="宋体">【鹭鸶障子】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">剪得机中如雪素，画为江上带丝禽。<br>闲来相对茅堂下，引出烟波万里心。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_40 </em></strong></font><font
face="黑体" color="#800080"> </font><font size="4" color="#800080" face="宋体">【甘露寺僧房】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">临水登山路，重寻旅思劳。竹阴行处密，僧腊别来高。<BR>
</font></big>
<font color="#400080">远岫明寒火，危楼响夜涛。悲秋不成寐，明月上千s。<br>
<P><big><font size="3" face="黑体" color="#000080"><strong><em>&nbsp;&nbsp; 卷639_41 </em></strong></font><font
face="黑体" color="#800080"> </font><font size="4" color="#800080" face="宋体">【宿江叟岛居】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">一家烟岛隈，竹里夜窗开。数派分潮去，千樯聚月来。<BR>
</font></big>
<font color="#400080">石楼云断续，涧渚雁徘徊。了得平生志，还归筑钓台。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_42 </em></strong></font><font
face="黑体" color="#800080"> </font><font size="4" color="#800080" face="宋体">【江村】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">贫游无定踪，乡信转难逢。寒渚暮烟阔，去帆归思重。<BR>
</font></big>
<font color="#400080">潮平低戌火，木落远山钟。况是渔家宿，疏篱响夜舂。
<P><big><font size="3" face="黑体" color="#000080"><strong><em>&nbsp;&nbsp; 卷639_43 </em></strong></font><font
face="黑体" color="#800080"> </font><font size="4" color="#800080" face="宋体">【赠进士顾云】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">潮槛烟波别钓津，西京同□荻□贫。不知守道归何日，<BR>
</font></big>
<font color="#400080">相对无言尽几春。晴景远山花外暮，云边高盖水边□。<BR>
</font></big>
<font color="#400080">与君愁寂无消处，赊酒青门送楚人。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_44 </em></strong></font><font
face="黑体" color="#800080"> </font><font size="4" color="#800080" face="宋体">【赠头陀僧】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">自说年深别石桥，遍游灵迹熟南朝。已知世路皆虚幻，<BR>
</font></big>
<font color="#400080">不觉空门是寂寥。沧海附船浮浪久，碧山寻塔上云遥。<BR>
</font></big>
<font color="#400080">如今竹院藏衰老，一点寒灯弟子烧。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_45 </em></strong></font><font
face="黑体" color="#800080"> </font><font size="4" color="#800080" face="宋体">【寻阳村舍】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">荒林寄远居，坐卧见樵渔。夜火随船远，寒更出郡疏。<BR>
</font></big>
<font color="#400080">雪迷登岳路，风阻转江书。寂寞高窗下，思乡岁欲除。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_46 </em></strong></font><font
face="黑体" color="#800080"> </font><font size="4" color="#800080" face="宋体">【江楼作】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">凭槛见天涯，非秋亦可悲。晚天帆去疾，春雪燕来迟。<BR>
</font></big>
<font color="#400080">山水分乡县，干戈足别离。南人废耕织，早晚罢王师。<br>
<P><big><font size="3" face="黑体" color="#000080"><strong><em>&nbsp;&nbsp; 卷639_47 </em></strong></font><font
face="黑体" color="#800080"> </font><font size="4" color="#800080" face="宋体">【回鸾阁写望】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">古阁上空半，寥寥千里心。多年为客路，尽日倚栏吟。<BR>
</font></big>
<font color="#400080">山压秦川重，河来虏塞深。回銮今不见，烟雾杳沉沉。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_48 </em></strong></font><font
face="黑体" color="#800080"> </font><font size="4" color="#800080" face="宋体">【题宣州开元寺】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">谁家烟径长莓苔，金碧虚栏竹上开。流水远分山色断，<BR>
</font></big>
<font color="#400080">清猿时带角声来。六朝明月唯诗在，三楚空山有雁回。<BR>
</font></big>
<font color="#400080">达理始应尽惆怅，僧闲应得话天台。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_49 </em></strong></font><font
face="黑体" color="#800080"> </font><font size="4" color="#800080" face="宋体">【题友人草堂】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">空山卜隐初，生计亦无馀。三亩水边竹，一床琴畔书。<BR>
</font></big>
<font color="#400080">深林收晚果，绝顶拾秋蔬。坚话长如此，何年献子虚。
<P><big><font size="3" face="黑体" color="#000080"><strong><em>&nbsp;&nbsp; 卷639_50 </em></strong></font><font
face="黑体" color="#800080"> </font><font size="4" color="#800080" face="宋体">【七松亭】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">七松亭上望秦川，高鸟闲云满目前。已比子真耕谷口，<BR>
</font></big>
<font color="#400080">岂同陶令卧江边。临崖把卷惊回烧，扫石留僧听远泉。<BR>
</font></big>
<font color="#400080">明月影中宫漏近，声应宿使朝天。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_51 </em></strong></font><font
face="黑体" color="#800080"> </font><font size="4" color="#800080" face="宋体">【题友人林斋】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">乔木带凉蝉，来吟暑雨天。不离高枕上，似宿远山边。<BR>
</font></big>
<font color="#400080">簟冷窗中月，茶香竹里泉。吾庐近溪岛，忆别动经年。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_52 </em></strong></font><font
face="黑体" color="#800080"> </font><font size="4" color="#800080" face="宋体">【经宣城元员外山居】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">无人袭仙隐，石室闭空山。避烧猿犹到，随云鹤不还。<BR>
</font></big>
<font color="#400080">涧荒岩影在，桥断树阴闲。但有黄河赋，长留在世间。<br>
<P><big><font size="3" face="黑体" color="#000080"><strong><em>&nbsp;&nbsp; 卷639_53 </em></strong></font><font
face="黑体" color="#800080"> </font><font size="4" color="#800080" face="宋体">【经九华山费征君故居】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">草堂芜没后，来往问樵翁。断石荒林外，孤坟晚照中。<BR>
</font></big>
<font color="#400080">数溪分大野，九子立寒空。烟壁曾行处，青云路不通。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_54 </em></strong></font><font
face="黑体" color="#800080"> </font><font size="4" color="#800080" face="宋体">【题贾岛吟诗台】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">吟魂不复游，台亦似荒丘。一径草中出，长江天外流。<BR>
</font></big>
<font color="#400080">暝烟寒鸟集，残月夜虫愁。愿得生禾黍，锄平恨即休。
<P><big><font size="3" face="黑体" color="#000080"><strong><em>&nbsp;&nbsp; 卷639_55 </em></strong></font><font
face="黑体" color="#800080"> </font><font size="4" color="#800080" face="宋体">【游南岳】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">入岩仙境清，行尽复重行。若得闲无事，长来寄此生。<BR>
</font></big>
<font color="#400080">涧松闲易老，笼烛晚生明。一宿泉声里，思乡梦不成。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_56 </em></strong></font><font
face="黑体" color="#800080"> </font><font size="4" color="#800080" face="宋体">【寻桃源】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">武林春草齐，花影隔澄溪。路远无人去，山空有鸟啼。<BR>
</font></big>
<font color="#400080">水垂青霭断，松偃绿萝低。世上迷途客，经兹尽不迷。<br>
<P><big><font size="3" face="黑体" color="#000080"><strong><em>&nbsp;&nbsp; 卷639_57 </em></strong></font><font
face="黑体" color="#800080"> </font><font size="4" color="#800080" face="宋体">【青鸟泉】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">只此沉仙翼，瑶池似不遥。有声悬翠壁，无势下丹霄。<BR>
</font></big>
<font color="#400080">净濑烟霞古，寒原草木凋。山河几更变，幽咽到唐朝。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_58 </em></strong></font><font
face="黑体" color="#800080"> </font><font size="4" color="#800080" face="宋体">【望巫山】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">溪叠云深转谷迟，暝投孤店草虫悲。愁连远水波涛夜，<BR>
</font></big>
<font color="#400080">梦断空山雨雹时。边海故园荒后卖，入关玄发夜来衰。<BR>
</font></big>
<font color="#400080">东归未必胜羁旅，况是东归未有期。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_59 </em></strong></font><font
face="黑体" color="#800080"> </font><font size="4" color="#800080" face="宋体">【省中偶作】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">二转郎曹自勉旃，莎阶吟步想前贤。不如何逊无佳句，<BR>
</font></big>
<font color="#400080">若比冯唐是壮年。捧制名题黄纸尾，约僧心在白云边。<BR>
</font></big>
<font color="#400080">乳毛松雪春来好，直夜清闲且学禅。<br><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_60 </em></strong></font><font
face="黑体" color="#800080"> </font><font size="4" color="#800080" face="宋体">【秋夕】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">春恨复秋悲，秋悲难到时。每逢明月夜，长起故山思。<BR>
</font></big>
<font color="#400080">巷僻行吟远，蛩多独卧迟。溪僧与樵客，动别十年期。
<P><big><font size="3" face="黑体" color="#000080"><strong><em>&nbsp;&nbsp; 卷639_61 </em></strong></font><font
face="黑体" color="#800080"> </font><font size="4" color="#800080" face="宋体">【山中冬夜】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">寒叶风摇尽，空林鸟宿稀。涧冰妨鹿饮，山雪阻僧归。<BR>
</font></big>
<font color="#400080">夜坐尘心定，长吟语力微。人间去多事，何处梦柴扉。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_62 </em></strong></font><font
face="黑体" color="#800080"> </font><font size="4" color="#800080" face="宋体">【宿刘温书斋】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">不掩盈窗月，天然格调高。凉风移蟋蟀，落叶在离骚。<BR>
</font></big>
<font color="#400080">回笔挑灯烬，悬图见海涛。因论三国志，空载几英豪。<br>
<P><big><font size="3" face="黑体" color="#000080"><strong><em>&nbsp;&nbsp; 卷639_63 </em></strong></font><font
face="黑体" color="#800080"> </font><font size="4" color="#800080" face="宋体">【归旧山】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">昔年山下结茅茨，村落重来野径移。樵客相逢悲往事，<BR>
</font></big>
<font color="#400080">林僧闲坐问归期。异藤遍树无空处，幽草缘溪少歇时。<BR>
</font></big>
<font color="#400080">此景一抛吟欲老，可能文字圣朝知。<BR>
<P><big><font size="3" face="黑体" color="#000080"><strong><em>&nbsp;&nbsp; 卷639_64 </em></strong></font><font
face="黑体" color="#800080"> </font><font size="4" color="#800080" face="宋体">【潭上作】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">竹岛残阳映翠微，雪翎禽过碧潭飞。<br>人间未有关身事，每到渔家不欲归。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_65 </em></strong></font><font
face="黑体" color="#800080"> </font><font size="4" color="#800080" face="宋体">【杨花落】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">北斗南回春物老，红英落尽绿尚早。韶风澹荡无所依，<BR>
</font></big>
<font color="#400080">偏惜垂杨作春好。此时可怜杨柳花，萦盈艳曳满人家。<BR>
</font></big>
<font color="#400080">人家女儿出罗幕，净扫玉除看花落。宝环纤手捧更飞，<BR>
</font></big>
<font color="#400080">翠羽轻裙承不著。历历瑶琴舞袖陈，飞红拂黛怜玉人。<BR>
</font></big>
<font color="#400080">东园桃李芳已歇，犹有杨花娇暮春。<BR>
<P><big><font size="3" face="黑体" color="#000080"><strong><em>&nbsp;&nbsp; 卷639_66 </em></strong></font><font
face="黑体" color="#800080"> </font><font size="4" color="#800080" face="宋体">【九华楼晴望】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">一夜江潭风雨后，九华晴望倚天秋。<br>重来此地知何日，欲别殷勤更上楼。<br>
<br>
<P><big><font size="3" face="黑体" color="#000080"><strong><em>&nbsp;&nbsp; 卷639_67 </em></strong></font><font
face="黑体" color="#800080"> </font><font size="4" color="#800080" face="宋体">【终南山】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">带雪复衔春，横天占半秦。势奇看不定，景变写难真。<BR>
</font></big>
<font color="#400080">洞远皆通岳，川多更有神。白云幽绝处，自古属樵人。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_68 </em></strong></font><font
face="黑体" color="#800080"> </font><font size="4" color="#800080" face="宋体">【哭陈陶】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">先生抱衰疾，不起茂陵间。夕临诸孤少，荒居吊客还。<BR>
</font></big>
<font color="#400080">遗文禅东岳，留语葬乡山。多雨铭旌故，残灯素帐闲。<BR>
</font></big>
<font color="#400080">乐章谁与集，陇树即堪攀。神理今难问，予将叫帝关。<BR><BR>
<P><big><font size="3" face="黑体" color="#000080"><strong><em>&nbsp;&nbsp; 卷639_69 </em></strong></font><font
face="黑体" color="#800080"> </font><font size="4" color="#800080" face="宋体">【长门怨】<a
href="authers/qzz_1276.htm" target="_blank"></font><font size="3" color="#0080FF"><font face="黑体">张乔</font></a></big> 
<br>
</font><br>
<font color="#400080">御泉长绕凤凰楼，自是恩波别处流。<br>闲揲舞衣归未得，夜来砧杵六宫秋。<br>
<br>
  </font></td>
</tr>
<TR>
<td bgcolor="#EFEAE1"></td>
<td bgcolor="#EFEAE1"><div align=right><a href="index.html">回目录</a></div></td>
</tr>

</table>
</center></div></td>
  </tr>
</table>
</center></div>
</body>
</html>
